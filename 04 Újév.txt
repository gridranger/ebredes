# Újév

Órák óta január elseje volt. Az összejövetel remekül sikerült. Felszabadított, hogy túlnyúltam a szokásos felszolgáló-szerepemen, és mertem beszélgetni.

Miles mellett álltam, amikor az utolsó vendég is elbúcsúzott. Ahogy kattant a zár, eltűnt arcáról fogpasztamosolya, kibontotta nyakkendőjét, és szó nélkül befelé indult. Utánanyúltam, megfogtam a kezét. Kérdőn, de kissé bosszúsan fordult vissza. Megfogtam a másik kezét is, és könnyedén belenéztem a szemébe.

Az elmúlt héten többször is próbálkoztam ezzel. Mindig ugyanazt láttam benne: félelmet. Értettem zavarát, és biztatóan rámosolyogtam. Lesütötte a szemét. Jobban hasonlított egy bűntudatos kisfiúra, mint a zsarnokra, akinek éreztem. Lassan öleltem magamhoz, hogy legyen ideje feloldódni. Ennyi erővel egy fatörzsbe is kapaszkodhattam volna. Végül azt hittem, mégis viszonozza, de csak a csípőmre tette a kezét, hogy eltoljon magától.

-- Az a nő, akivel annyit beszéltél -- kezdte fojtott hangon. -- Tudod, ki volt?

-- Kelly? -- kérdeztem vissza.

-- Nem számít a keresztneve. Nem szeretem a fajtáját. -- Az ajtóra mutogatott nyomatékosításképp.

Nem először tanácsolt el másoktól. Tudtam, mi jön.

-- A férjéről, Mr. Oslerről, azt mesélted, beleszólása lehet az előmeneteledbe. Gondoltam, egy kis smúzolás nem árthat.

Próbáltam ártatlannak tűnni, de bűntudatom volt.

-- Az nem a te dolgod -- felelte nyersen, félreállított az útjából, és az ajtóhoz lépett, hogy ellenőrizze, bezárta-e.

Megfeszült az arcom, aztán jött rettegés a várható megaláztatástól, és már hunyászkodtam is meg, lesütöttem a szemem, hogy azt suttogjam, értem. De nem! Most nem!

-- Miért? -- néztem fel egyenesen a szemébe. Rá sem ismertem a saját hangomra.

Megcsóválta a fejét, és lekezelő módon vállamra tette a kezét.

-- Ezt hagyd rám. Te csak légy kedves, csinos és jó asszonyka, mint mindig. Ha nem a barátaink jönnek, hanem kollégák, vigyázz a vendégekkel, legyél oly szíves. Másik világban nőttél fel. Nem rovom fel, ha nem érted, de sokan vannak olyanok, akikkel érdemes nagyon óvatosnak lenni. -- Majd bizalmaskodva hozzátette. -- Telebeszélhetik a fejed mindenféle szamársággal. A jól hangzó féligazságaik, az álhírek meg a hazugságok csak összezavarnának valakit, aki olyan naiv mint te. Tudod: azok.

Azok helyett az egyik népszerű politikai párt nevét mondta. Ez volt mindig a döntő érve valaki ellen. A házban nem létezett nagyobb szitokszó. Szülei is mindig ezzel zárták, ha szapultak valakit:

-- ...lefogadom, hogy azokhoz húz. Azok ilyenek.

Kigyúlt bennem a harag, mint valami fénytelen fekete tűz. A szavaival legalább három ponton alázott meg, nem beszélve arról, hogy el akart tiltani Mrs. Oslertől, akivel olyan könnyen szót értettem. Úgy éreztem, olyan lennék, mint ő, ha Mileszal sosem találkozom. Mikor megismerkedtünk, akkor is hasonló lehettem hozzá.

-- Mit láttál te bennem évekkel ezelőtt? -- kérdeztem fahangon, és elhúztam a vállam, mintha valami undok rovart hessegetnék el.

Ó, az gúnyos, lesajnáló félmosoly, ami átfutott az arcán.

-- Túl sokat ittál -- felelte aztán rögtön, és elment mellettem.

-- Tudod, hogy nem iszom -- feleltem indulattal.

Helytelenítően megcsóválta a fejét, és elindult felfelé a lépcsőn. Utánamentem, és kinyúltam felé, hogy visszatartsam, de mielőtt bármit mondhattam volna, elkapta a csuklómat, és megszorította.

-- Elég legyen most már! -- kiáltott rám hirtelen, és félrelökött, hogy alig maradtam állva. -- Ez az őrület, amit most művelsz, még tőled is sok.

A tekintetéből áradó fenyegetés halálra rémített. Ráadásul, mivel a karácsonyi képzelt csevegéskor már bennem is felmerült, hogy talán kezdek megbomlani, a szó nyílegyenesen beletalált a gyengémbe, és sóbálvánnyá változtatott a rettegés.

A kicsi felsírt a szobájában a váratlan kiáltásra, így ha lett volna lelkierőm, akkor sem értem volna rá, hogy kiálljak magamért.

-- Sajnálom -- rebegtem könnyes szemmel, és felsuhantam mellette a lépcsőn.

Jólesett fiamat lecsendesíteni. Egyszerre nyugtattam meg őt és magamat. Ahogy kilépem a folyosóra, miután visszaaltattam, már hallottam Miles ütemes fújtatását a hálóból. Megkönnyebbültem.

A földszinten várt a káosz. Örömmel láttam neki felszámolni a parti maradványait. Ha feldúlt voltam, a rendrakás segített megteremteni a belső békémet is. A félelem helyén már csak a feketén lángoló harag maradt. Ezt kaptam, amiért próbáltam kedves lenni vele. Többedjére torkollott veszekedésbe, hogy közelebb szerettem volna kerülni hozzá.

1) Fél tőlem? -- firkantottam egy tiszta szalvétára, és már folytattam is a maradékok kidobását.

2) Mi baja Kellyvel? -- írtam alá, miután megpakoltam a mosogatógépet.

3) Mi volt az a grimasz? -- toldottam hozzá később, amikor összeírtam, mi fogyott ki a bárpultból.

4) ? -- körmöltem még oda. Nem mertem leírni, hogy tényleg kezdek-e megőrülni. De azt jelképezte.

Rendezkedtem tovább, és próbáltam kiemelkedni a színtelen káoszból, ami bennem tombolt. Legjobban a negyedik kérdés aggasztott. Minden ellenkező jel dacára, az volt a benyomásom, hogy őrültebb voltam, amíg egyértelműnek vettem, hogy mindig férjemnek van igaza.

Egyetemista koromban volt egy fekete trikóm "Question authority" felirattal. Hova tettem az eszemet, hogy ebben az életben és ilyen problémák között kötöttem ki? Hova lesz a gerincem, amikor a férjem rendreutasít?

Mikor végeztem, leültem a nappaliban, és kezembe vettem a szalvétát a kérdésekkel. Hajnali fél hat lehetett. Fáradt voltam, és nyugtalan. Éjszaka megsejtettem valami fontosat, és küzdöttem, hogy szavakba öntsem. Mrs. Osler volt a kulcs. Próbáltam végiggondolni, amit beszéltünk.

Teljesen lenyűgöztem, amikor megkérdezte, elkérheti-e a partiszervízcég telefonszámát, és elárultam, hogy mindent magam készítettem. Pillanatokon belül azon kaptam magamat, hogy a női szerepekről faggatnak. Furdalt a lelkiismeret olyasmiről beszélgetni, amiért Miles haragudna, ugyanakkor húsba vágó volt számomra a téma. Ráadásul évek óta nem beszélgettem ilyen értelmesen senkivel. Kivel tettem volna? Kisfiammal? Vagy férjem barátaival, családjával, akik mind ostoba libának néztek? Könnyedén beszéltünk meg alapvető dolgokat, amelyeket elképzelni sem tudtam a házasságomban.

Aztán a hivatásra tértünk át. Milyen jó annak, fejtegette, aki hozzá hasonlóan a szenvedélyéből él. Már annak is örültem volna, ha egyáltalán van saját megélhetésem és bankszámlám. Ha nem kell férjem fejcsóválásától tartanom, ha valahová beülök egy üdítőre a bevásárlókörút alatt. Vagy ha csak tovább maradok valahol húsz perccel, mint elvárta.

Aztán beszéltünk még hobbikról. Mindketten a vizualitást kedveltük, ő fotózásról mesélt, én arról, hogy mennyit rajzoltam régen. A nehezen tetten érhető érzelmek megörökítését szerette. Elkapott árulkodó mozdulatokat, telített pillantásokat, az összetartozás megjelenését emberek között. Közel éreztem magamhoz. Annyira szerettem sokat mondó arcokat rajzolni, meg egész testtartásban kifejeződő hangulatokat. Valaha gyakran skicceltem le lopva párokat a metrón, ha rendkívüli összetartozást vagy épp disszonanciát éreztem a mozdulataikban. Amit már nem mondtam el neki, hogy milyen élvezettel ábrázoltam kettősünket Andrással akár szerelmeskedés közben is. Vajon megvan még valahol az a füzetem?

Szóba került a sport. Bátorított, hogy fizessek be egy edzőterembe. Kifejtettem, hogy nekem a kocogás jobban tetszene, mert inkább egyedül lennék ilyenkor, de nincs rá időm a háztartás mellett. Erre egy pillanatig különös, összehúzott szemmel nézett, majd megosztotta velem, hogy volt egy szakasz az életében, amikor annyira időhiányosnak érezte magát, hogy állandó fejfájások gyötörték a stressztől.

-- Elmentem a családorovosomhoz, aki születésem óta ismert -- mesélte. -- Közölte, hogy nem ír fel semmit, hanem menjek terapeutához vagy válóperes ügyvédhez.

-- És hová mentél?

-- Előbb az elsőhöz, aztán a másodikhoz -- kacagott felszabadultan.

Könny szökött a szemembe, ahogy néztem őt, aki megtette a lehetetlent, és csak nevet rajta. Ahogy látásom elhomályosult, hirtelen az volt az érzésem, mintha egy párás tükörből a régi önmagam nézne vissza rám. Ő hullámos volt míg én egyenes, kicsit magasabb is volt nálam, de életkorra, testalkatra szinte egyformák voltunk.

-- Sosem engedne el pszichológushoz -- mondtam, jobbára magamnak, mert teljesen megzavarodtam az iménti benyomástól.

-- Ha velem úgy lett volna, egyből az ügyvédhez megyek -- felelte lazán. -- Persze nem voltam boldog abban a házasságban. Bezzeg most...

Megkereste a férje pillantását, és ahogy láttam őket összenézni a szoba két átellenes oldaláról, elszorult a szívem.

Egyértelmű volt a válasz a kérdésre, miért tartotta Miles ellenszenvesnek. Egy erős, független, kreatív ember ésszel, saját véleménnyel, céltudatossággal és humorral. Minden vaskalapos tuskó fél az ilyenektől. Mindent gyűlölnek, amit nem ismernek és nem tudnak uralni.

Egyből megértettem a választ a másik két kérdésre is.

Igen, gondoltam, a férjem fél tőlem, amikor nem a kiszámítható, számon kérhető eleven háztartási gép vagyok. Ezért kaptam azt a gúnyos mosolyt válaszul arra, hogy mit látott bennem, amikor udvarolt. Már ha egyáltalán udvarlásnak nevezhető, amit tett velem.

A számára félelmetes nőtípusnak voltam egy leigázható példánya. Még nem voltam túl Szerelmem elvesztésén, és csapdába is kerültem azon az átkozott karácsonyon, ahol megismerkedtünk. Miközben állandóan közéleti kérdésekről folyt a vita, folyton megbotránkozást okozott, ha megszólaltam. Ő ott termett, és kieszközölte számomra a társaság bocsánatát, ha akartam, ha nem. Hol fiatalságomra, hol tapasztalatlanságomra, hol származásomra, hol pedig arra hivatkozva, hogy nő vagyok. Csak egyszer vagy kétszer vesztem össze vele ezen, aztán feladtam.

Csupán gondoskodnia kellett, hogy később is hasonló közegben játszhassa velem szemben ugyanezt a szerepet egyre rombolóbban lépve fel, egyre ostobábbnak állítva be engem. Pontosan ezt tette. Többnyire egyedül voltam, míg ő jellemzően két-három, vele mindenben egyetértő barátja társaságában akaszkodott rám. Eleinte sokat vitáztam, aztán egyre kevesebbet beszéltem és egyre frusztráltabb lettem. Mire járni kezdtünk, elhittem, hogy kialakult köztünk a harmónia, pedig csak az történt, hogy egy magában elbizonytalanodott birkát csinált belőlem. A frusztrációmat meg elsimította szép szavakkal és kedves gesztusokkal.

-- Ironikus, hogy mindketten félünk egymástól -- mondtam magamnak.

Rettenetesen fájt a tudat, milyen ostobán pazaroltam el az éveimet erre a házasságra. Görcsösen összeszoruló kezemben gombóccá gyűrődött a szalvéta. Miért is jöttem el otthonról? Szerelmem, miért engedtél el? Anyám, miért küldtél jogra? Már volt egy diplomám!

Arra ébredtem, hogy fiam áll pizsamában a kanapé mellett, és szólongat.

-- Anya, csinálsz reggelit?

Na igen, ő nem bulizott éjszaka.

-- Mit szeretnél? -- kérdeztem, és próbáltam összeszedni magam.

-- Rántottát.

-- Az most nem fog menni -- feleltem, és megdöbbentem a válaszomon. Rögtön félni is kezdtem a megtorlástól, de csak vállat vont.

-- Oké. Akkor kukoricapelyhet.

-- Megcsinálod magadnak? -- kérdeztem. -- Látod, anyának még átöltözni sem volt ideje tegnap óta.

Hümmögött, és ment magának reggelit készíteni. Bár férjemben lett volna ennyi önállóság.

-- Nincs kivéve a narancslé -- állapította meg, amikor kinyitotta a hűtőt tejért. -- Apa szerint, ilyen hidegen tönkreteszi a fogzománcot.

Aranyos papagáj, gondoltam. Ha megkérdezném, mi az a fogzománc, nem tudná.

-- Akkor vedd ki, és igyad később -- mondtam. -- Egyébként sem érdemes rögtön tejre inni.

Körülbelül eddig tartott, mire talpra tudtam állni. A tűzhely órájára pillantottam. Nyolcat mutatott. Robi épp elhelyezkedett a konyhaasztalnál, és elkezdte önteni a pelyhet a tálba.

-- Apa alszik még? -- kérdezte.

-- Ebédig biztosan.

-- Akkor nézhetek rajzfilmet reggeli közben?

-- Apa engedné? -- Gyanús volt a kérdés.

-- Nem.

-- Akkor nem -- feleltem. -- De lehet róla szó, miután megmosakodtál.

-- Kösz nem. Játszani akarok -- jelentette ki határozottan.

Leültem vele szemben az asztalhoz. Ritkán fordult elő, hogy tétlenül figyeljem, ahogy eszik. Meséltem neki arról, hogy gyerekkoromban hogyan töltöttem a január elsejét. A lencsefőzeléket, az ebéd közben hallgatott Strauss-koncertet, amelyre mindig átjöttek a nagyszüleim is.

Soha ilyen késztetést nem éreztem, mióta megismertem Milest, hogy felhívjam a szüleim. De nem tudtam, mit mondanék nekik. Láttam magam apám dolgozószobáján a széles íróasztallal szemközti bal fotelben, ahol annyit ültem kamaszkoromban szégyentől leszegett fejjel hallgatva az atyai dörgedelmeket. Elképzeltem, ahogy megpróbálom elmagyarázni, miért nem jelentkeztem évekig, miért nem látták még az unokájukat.

Apám józan kérdéseinek emlékére szinte megjelent a szemem előtt, ahogy repedezik körülöttem az átjárhatatlan szürke kupola, amelyet Miles véleménye von körém. Mégsem tudtam összehozni gondolatban szüleimet férjemmel. Apám és Miles nem fért be egy szobába. Az íróasztal mögött csak egy hely volt. Igen, mindketten ugyanabból a pózból beszéltek velem. Hát, ezért voltam védtelen a férjem ellem.

Apa! Mit tettél?