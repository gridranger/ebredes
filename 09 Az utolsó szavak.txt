# A utolsó szavak

Ébredés előtt, félálomban közelebb bújtam hozzá. Nem akartam, hogy felkeljünk, és újból elgondolkodjunk azon, hogy helyes-e így vagy úgy néznünk egymásra. Az ő illata nem taszított. Mindig szerettem mellette ébredni. Mindig szeretnék.

De az átkozott éberség nem kegyelmezett. Elárasztottak belülről a kérdések. Minél jobban éreztem magam, annál kevésbé éreztem helyesnek, ami történik. Szabad így belezuhanni egy másik kapcsolatba mielőtt teljesen egésszé és éppé válnék? Magamat teszem tönkre? Lehet, hogy átviszem a beteg működésem, és elveszítem Andrást? Mennyi magány kell, mielőtt megengedhetném magamnak, hogy megkapjam, amit évek óta hiányolok már? Honnan fogom tudni, hogy eljött az idő?

-- Szia! -- Mennyi melegséggel tudta mondani!

Felült, és kinyújtózott.

-- Szia! -- Az a boldog hang, mintha nem is én mondtam volna.

-- Még nem láttalak így összegömbölyödve -- mondta. -- Mi nyomaszt?

Felültem, és szembenéztem vele. Keresgéltem a szavakat. Időbe telt megfogalmaznom.

-- Amikor legutóbb elköteleztem magam, nem volt önálló akaratom. Nem tudom most sem, mit kéne tennem. Félek veled maradni, de nem akarlak elveszíteni. Soha többé.

Még a fejem is megráztam, hogy nyomatékosítsam. Féltettem a békét, amit vele meg tudtam élni. Azt, hogy elmondhatok bármit.

-- Én sem akarlak téged elveszíteni -- mondta, és megfogta a kezem. -- Pont ezért, szánd rá az időt, építsd fel magad újra.

Értetlenül néztem rá.

-- Nem félsz, hogy végül elsodródunk megint egymástól?

-- De -- mondta egyszerűen. A kezemet nézte, ahogy ujjával finoman rajzolgatott rá. -- Tudod, a legrosszabb pillanataimban a közös emlékeink adtak kitartást. Persze, hogy nem akarlak többé elengedni. Viszont, a lelked nem lehet kompromisszum tárgya.

-- Köszönöm, azt hiszem -- mondtam tétován. Elszoktam már a gondolkodásmódjától.

-- Ne tedd. Hogyan lehetnék boldog azon az áron, hogy te sebzett maradsz? -- Közelebb hajolt. -- Bár segíthetnék, hogy megtaláld magadban újra azt az eleven, szenvedélyes, magabiztos nőt, akit annyira szeretek! Addig is, maradjunk barátok. Az is sokat jelent.

Ahogy közelebb hajolt, mozdult bennem a régi beidegződés a csókhoz. Nem bántam volna, sőt lobbant bennem egyet a vágy, hogy maga alá temessen. De már fel is állt az ágy mellett, és kinyújtózott.

-- Maradhatunk pusztán barátok annyi minden után?

-- Mit tudom én -- vont vállat. -- Egyfelől van elég eszünk, hogy betartsunk bizonyos határokat, másfelől, érted...

Felém fordult, és a szemembe nézett egy hosszú pillanatra. Persze, hogy értettem. Ahogy összefonódott a tekintetünk, nem voltak többé korlátok.

Behunytam a szemem. Túl sok volt ez. Válaszolni akartam, felkelni, és megölelni. Barátilag, persze. De már nem volt ott, mire kinyitottam a szemem. Jeges rémület járt át egy pillanatra, hogy csak képzeltem mindent, és egyedül vagyok. A fürdőajtó csukódásának hangja nyugtatott meg.

A konyhában az a felszabadító érzés öntött el, hogy csak saját magamnak kellett reggelit csinálnom, mert tudtam, hogy ez a felnőtt férfi képes ellátni magát anélkül, hogy haragra lobbanna irántam.

Így is volt. Mikor frissen, borotváltan előkerült fürdőből, megcsinálta a saját ételét. Még meg is kínált. Megrázó, mennyire jól estek ezek a teljesen alapvető dolgok. Amikor ezt szóvá tettem, elborult az arca.

-- Annyira fáj, hogy míg azt hittem, boldogan, kalandosan élsz, valójában összezúzták a lelked. Bár megvédhettelek volna valahogy! Úgy szeretném meg nem történtté tenni!

Együttérzést, tehetetlenséget és fájdalmat láttam rajta. Túl sok érzelem volt ez ahhoz, hogy feleljek. Egy hosszú, néma ölelés lett volna a válaszom, de nem volt bátorságom hozzá, hát elterelem a szót, és a kicsiről beszélgettünk, amíg a reggeli tartott. Mutattam neki képeket is.

Mikor kijöttem a fürdőből, a laptopja előtt találtam a nappaliban.

-- Állást keresel? -- kérdeztem a képernyőjére pillantva.

-- Külföldön -- felelte. -- Már napok óta -- tette hozzá. -- Nem akarok itt megöregedni.

Öröm, türelmetlenség és a veszteségtől való félelem járt át egyszerre. Dermesztő volt felkeléskor, hogy csak úgy eltűnt, mire kinyitottam a szemem. Nem akartam az életben is így járni vele. Ki akart törni belőlem, hogy megkérdezzem, érdekli-e az USA, de nem akartam befolyásolni.

Borzongás futott végig a gerincemen. Egyszer már elvesztettem, amiért nem kértem meg határozottan, hogy kövessen külföldre, így hát torkomban dobogó szívvel úgy döntöttem, most szóba hozom, de mire kinyitottam a szám, újra megszólalt.

-- Épp az amerikai munkákat kezdtem böngészni.

Nagyot fordult velem a szoba.

-- Odaköltöznél értem? -- odaléptem hozzá, és a vállára tettem a kezem.

-- Hát persze. -- Mintha a világ legtermészetesebb dolga lett volna. -- Neked ott a helyed a kicsi mellett. Nekem meg melletted, ha együtt leszünk. Ha nem, akkor is jól jöhet mindkettőnknek egy régi jó barát. Majd kibérelek egy apró legénylakást, és telerakom mindenféle kütyüvel. Állítható fényű világítással, távirányítható redőnyökkel, intelligens konyhával.

-- Érdekel az ilyesmi? -- kérdeztem meglepve.

-- De még mennyire, csak ehhez pénz kell. Család mellett idehaza ez nem reális.

Izgatottan adtam neki oda a telefonomat.

-- Akkor ezt nézd meg!

-- Te rajzoltad?

-- Igen, de az csak a betöltőképernyő.

-- Egy alaprajz... Ez a házatok? -- nyomkodni kezdte. -- Ablakok... Redőnyök... Klíma... Világítás... Konyha... Kamerák... A férjed aztán megszállott lehet.

-- Az én művem! -- nevettem. -- A férjem egy wifit nem tud összerakni.

-- A tiéd? -- nézett rám elkerekedett szemmel.

-- Hát igen. Tudod, amikor terhes lettem, férjem azonnal rávett, hogy mondjak fel -- meséltem. -- Aztán ott ültem abban a hatalmas üres házban, amit alig győztem takarítani, szellőztetni satöbbi, és rájöttem, még kevésbé bírom majd, ha egy gyerek mellett leszek holt fáradt. Volt nyolc hónapom, hogy amit tudjak, azt távvezérelhetővé tegyek.

-- De várjál! -- szólt közbe. -- Fiad hány éves most?

-- Hát ez az. Akkor még nem volt elérhető ennyi minden, és az appot is magamnak raktam össze, hogy egyben kezelhessem, amit lehet.

-- Ezt te írtad? -- döbbent meg.

-- Hát csak úgy autodidakta módon összepakoltam -- feleltem.

-- Muti a kódot! -- csapott le rá, és teljesen tűzbe jött.

-- Értesz hozzá? -- kérdeztem, és közben behívtam laptopján a program forráskódját, amelyet feltettem az internetre.

-- Nem mondtam még? Az utóbbi években történetesen ebből élek -- nevetett.

Átvette a gépet, és elmerült a kódban, oda-vissza szörfözve a fájlok között.

-- Hú -- mondta végül elismeréssel. -- Nem lesz gondod a megélhetésre. Ez gyönyörű!

-- Ugyan, ne hízelegj! -- legyintettem. -- Tudod, hogy azt utálom. Pár keresés a neten, és bárki összerakja.

-- Dehogy! Egek! -- kiáltott fel. -- Ilyen tiszta, hatékony struktúrát akárki nem tud csak úgy létrehozni.

-- Hát, a fejlesztőkörnyezet is vezette a kezem, meg persze jó mintákat néztem -- tártam szét a karom. -- Stackoverflow, Clean Code...

-- Igen, beszélj még mocskosul... -- zihálta kimeredt szemmel, aztán felnevetett, és úgy magyarázta tovább borzasztó lelkesen: -- Nézd, számos fejlesztővel dolgoztam már. Mindenki kicsit más logikával dolgozik. Másként strukturál, nevez el dolgokat. Ott van a gondolkodásmód lenyomata a munkájában. -- A szemembe nézett. -- Sosem hittem, hogy egy kód lehet szexi, de legszívesebben...

Nem mondta ki, de értettem. Váratlanul megtörte a szemkontaktust.

-- Vajon visszafelé is működik? -- kérdezte, és betöltött egy fejlesztőkörnyezetet. -- Nézz rá, szerinted, melyik részt írtam én!

-- Jól van -- mentem bele a játékba, kezdett átragadni rám az izgatottsága. -- Hú, remélem, nem ezt, ezt én is jobbra írnám...

Közelebb hajoltam a képernyőhöz, és görgettem lejjebb. Könnyen olvasható volt, bár abban a nyelvben nem voltam otthon teljesen. Közben nem mertem ránézni, nehogy az arcáról olvassam le a megoldást. Egy helyen aztán különös nyugalom szállt meg a idegen kuszaság után. Mint régen, amikor egy hosszú, fárasztó nap után hazamentem, és András az ajtóban fogadott. Bekapcsoltam az annotációt, hogy lássam, ki írta azt a részt. Az volt az övé. Libabőrös lettem.

-- Milyen érzés? -- kérdezte.

Ahogy felé fordultam, arcát meglepően közel találtam az enyémhez. Persze, én hajoltam elé. Orrával gyöngéden megbökte az enyémet. A csóktól csak egy elhatározás választott el. Ostorcsapásként száguldott végig rajtam a fájdalom.

-- Nem tudom -- feleltem, és felegyenesedtem. -- Meghitt, ez a jó szó.

-- És az, hogy jobbra írnál egyes részeket, mint valaki, akit ezért fizetnek?

-- Te komolyan gondolod, hogy megélhetek ebből? -- kérdeztem. -- Miles szerint ez csak az egyik agyrémem, amivel álltatom magam.

-- Mennyi idő alatt írtad?

Mennyi is volt... Hát a legelső változat az kaotikus volt. Akkor tanultam kódolni. Babával a pocakomban. A második sem volt jobb. A szoptatás szüneteiben határozottan túl fáradt voltam, még ha kellett is ez az intellektuális feladat, hogy kibírjam a négy fal között. A dackorszak-verziót már előre megterveztem, csak utólag beesett még két szabvány, és mindent felborított.

-- Ezt a változatot, tervezéssel együtt, úgy háromnegyed év alatt átlag napi két órában.

-- Lesz miből megélned -- jelentette ki határozottan. -- Nézd, ilyen idők járnak. Még vagy féltucatnyi nevet tudnék kapásból mondani az évfolyamból, aki átnyergelt erre a területre. Fantasztikus, hogy te is.

Nehéz volt elhinnem, hogy működhet, de miért ne próbálnám ki magam ebben. Máris közelebb éreztem magam ahhoz, hogy önálló, független anyaként újra megjelenhessek a fiam életében. Teljesebb embernek éreztem magam. Legszívesebben a karjaiba vetettem volna magam örömömben, de figyelmeztettem magam, hogy jobb lenne vigyázni, tartani a távolságot. Elvette örömöm a frusztráció. Elhátráltam, és csak színtelen hangon sikerült megköszönnöm, amit mondott.

Észrevehette, hogy valami félresiklott, mert felállt, és úgy tűnt kérdezni akar valamit, de nem hagytam rá időt. Felkaptam a hátizsákom a szobámból, és szaladtam cipőt húzni.

Utánam jött az előszobába, és amíg a cipőm kötöttem, megkérdezte:

-- Rosszul esett valami?

Legyintettem, hogy nem.

-- Egyedül kell lennem egy kicsit -- mondtam elszorult torokkal.

-- Rendben van -- felelte bátorítóan. -- Ami jól esik!

Ahogy becsuktam magam mögött az ajtót egy zavarban elrebegett köszönés után, azt vártam, hogy rám tör majd a függetlenség felszabadító érzése. Ehelyett csak a veszteséglistám lett hosszabb. 

Jó döntés volt, bátorítottam magam. Nem tanácsos belezuhanni ilyen állapotban egy új kapcsolatba. De új ez egyáltalán? Elvégre nem az első jóképű jöttment mézesmázos szövegének ülnék fel. És nem arról van szó, hogy kínoz a magány, ezért bárkivel beérem. Kifejezetten ő kell.

Hányszor nyomtam el magam a házasságomban, mikor tartottam magam ahhoz, ami Miles szerint ésszerű volt. Ahogy most is. Egy rendkívüli helyzetet próbáltam hétköznapi életbölcsességek alapján megoldani.

Álltam a lefelé araszoló ócska liftben, és belül tomboltam. Úgy éreztem, két kézzel lököm szét mindjárt a felvonó oldalát, csak kitörhessek ebből az átkozott helyzetből, ahol üvegfal mögött van, amit el akarok érni.

Megtörten néztem a tükörbe. Mit is mondott András? Ami jó esik. Hogy mi esne jól? Visszakapni önmagamat és a kicsit. De nem ezek frusztráltak. Kell ott lennie még valaminek.

Megállt a lift a földszinten, de nem szálltam ki. Tanulmányoztam a tükörben az otthonából elmenekült nőt. Igen, ezek az ő gondolatai. Az ő riadt arca. De vajon mire emlékszik az a magabiztos nő az íróasztal túloldaláról? Mit tett, amitől olyan elégedett a mosolya?

Egy biztos. Nem érdeklik a bölcsességek. Vállalja, hogy hibázik. Tudja, mit akar, és tesz érte.

Végül is miért ne? Megnyomtam hát a gombot, és a lift elindult felfelé.

Egyszer megpördültem autóval a jeges úton, és halott szívvel, gépiesen ellenkormányozva sikerült visszanyernem az irányítást. Akkor éltem át hasonló felszabadulást. Nem a jég diktál, hanem én.

Mielőtt kiléptem a folyosóra, még összekacsintottam a tükörképemmel.

-- Gyors voltál -- hallottam András hangját, ahogy beléptem az ajtón. Elém jött. -- Ennyi idő alatt... -- Elakadt a szava, ahogy összenéztünk. -- Jó ég, mi történt veled?

-- Mi történt volna? -- kérdeztem, és a hangomban ott csengett egy régi tónus.

Nyugodt voltam. Elégedett. Minden rendben lesz, akármi történik is.

-- Nézd -- kezdete megilletődve, és a tarkóját vakargatta zavarában --, tényleg igyekszem barátot és nem nőt látni benned. De most... Huh! -- Mikor újra elkaptam a tekintetét, hirtelen magabiztosság töltötte meg a hangját: -- Még sosem láttalak ilyen gyönyörűnek.

Ahogy néztük egymást, kacskaringós indák ezrein virágzott ki körülöttem a levegő. Akárcsak legelső alkalommal. Nem tudom, mennyi idő telt el, mielőtt egymáshoz léptünk. De akkor, tíz év után először, újra őszintén tudtam csókolni.

Mennyit hibáztam. Mennyit tűrtem. Mennyi megaláztatást viseltem el. Mennyit harcoltam. Végre visszakaptam valamit az élettől cserébe, amiért ott, a hídon visszafordultam a világ végéről.

Tehettem, amit kívántam, és megkaptam, amit kívántam, mindenféle kényszertől mentesen. Ez volt kettőnk titka. Feloldódni, megnyílni, összefonódni, összeolvadni és közben önmagunkhoz hű maradni.

-- Emlékszel, amikor úgy eláztunk a szüleid kertjében? -- kérdezte András egyik közös zuhanyzásunk után.

Egy bögre teával a kezében állt a fürdőszoba ajtajában, és gyönyörködve nézett, ahogy a hajamat törölgettem.

Emlékeztem. Első együtt töltött hétvégénken történt. Felvetettem, hogy feküdjünk ki beszélgetni a kertbe, a meleg nyári este csillagai alá. Kinn azonban egyetlen csillagot sem láttunk, helyette üde szél fogadott minket, így inkább vékony plédek között bújtunk össze a kerti pavilonban. Önfeledt egymás felé fordulásunkból egyszerre egy vihar kellős közepén találtuk magunkat. Először jó ötletnek tűnt megvárni, hogy elálljon az eső, de a szél perceken belül eláztatott minket oldalról, az ég pedig kitartóan zengett. A gyepen át nyolc méter lehetett csak a ház legfeljebb. Cipőnket a plédbe göngyöltük, és nevetve nekivágtunk. Egy szempillantás, és már folyt a víz a ruhánk alatt. Pár lépés után megfogta a kezem, és megállított.

-- Ne siess úgy -- mondta nevetve, és magához húzott.

Meglepett. Gyerekként megtanultuk, hogy ha esik, azonnal menjünk tető alá, és ne ázzunk el, mert megfázhatunk. Sokszor nem is gondolkodunk, csak csináljuk, amit megszoktunk. Ebből zökkentett ki. Felnőtt nő voltam, egy hőségre érkező meleg zivatarban, pár méterre a törölközőktől és hajszárítótól. Dönthettem, mit szeretnék. Szívesen áztam. Kislány korom óta izgatott az eső. Most sem zavart, ahogy folyt az arcomon, pedig a szemem sem tudtam kinyitni tőle rendesen.

Emlékszem jóleső csókra a nyári vihar kellős közepén. A frissen beteljesülő szerelem és az újonnan megértett önállóság korlátlansága vegyült benne a ruhánkon kívül-belül patakzó víz izgalmas élményével és a fű hűvös érintésével a meztelen talpamon.

Már értettem, miért sírtam el magam azon az októberi hajnalon, évek óta szeretetlenül, akaratomtól megfosztva. Hogy nem jutott eszembe mindez korábban?

-- Persze -- mondtam, és ragyogott bennem a szerelem. -- Miről jutott eszedbe?

-- Amikor elmentél és hirtelen visszajöttél, azóta olyan az arcod, mint akkor. -- Kortyolt egyet a teából, és mosolyogva hozzátette: -- És most még a hajad is vizes.

Amikor elhagytam a családom, azt hittem, ha lenő a hajam festett része, akkor nyerem vissza önmagam teljesen. De valóság ritkán ilyen jelképes. Félelmek, hamis bölcsességek, féligazságok, más céljait szolgáló korlátok összevisszaságában bolyogtam, és ott is ragadhattam volna örökre akár. Bátorság kellett, erő, és a legváratlanabb helyekről érkező segítség, hogy visszataláljak az útra, és teljesen azzá váljak, akivé szerettem volna.

Sosem hoztam jobb döntést, mint amikor elhatároztam, hogy merem azt tenni, amit szeretnék. Ami jól esik. Ez a három egyszerű szó helyreállította bennem az utolsó hiányt.

Amikor réges-rég a hősének nevezett, azt csodálta bennem, amit ekkor nyertem vissza. Hogy látom a célom, és teszek érte. Hiszen megoldok és elérek bármit önállóan. A saját életem. A saját felelősségem. A saját döntéseim.

Hétfőn vonaton ültem szülővárosom felé. András ajánlotta, hogy elkísér, de dolgoznia kellett, én pedig kész voltam egyedül szüleim elé állni, bármi várjon is részükről.

Elégedetten figyeltem a tájat, amely elsuhant az ablak előtt. Tudtam, hova tartok, és megnyugtatott, hogy kiszámíthatatlanabb és jobb jövő elé néztem, mint mikor halálomig láttam előre, hogyan ismétlem ugyanazt a számomra lélektelen háziasszonyrutint.

Én, régi-új-igaz Szerelmem, a kicsi, egy izgalmas karrier, szüleim, barátaim, a rajzszenvedélyem, és bármi, amit szeretnék még, minden belefér az életembe.

Hátradőltem, és behunytam a szemem. Végre nyugodtan pihenhetek. Még hosszú az út.