# Bátorság

Már nem lehet sok hátra, éreztem minden ébredéskor. Reggel és este volt a legnehezebb. Miles közelsége erősen nyomasztott. Állandó fenyegetésként járt-kelt, bármikor kitölthette rajtam a mérgét. Ahogy mindig is. Annyi változott, hogy rettegés helyett már haragot váltott ki belőlem.

Anélkül is tele voltam fájdalommal, bűntudattal, hogy még többet varrt volna a nyakamba.

Az elmémbe zárt káosz lassan letisztult arra a két kérdésre, amelyek nem hagytak nyugodni azóta sem, hogy azon a szombati reggel mezítláb léptem a fűbe. Minél közelebb kerültem a szakításhoz, egyre keményebben gyűrt maga alá, hogy nem találom a választ rájuk. 

Az első téma az volt, hogyan okozhatnék Milesnak ekkora fájdalmat? Minden rossz ellenére sokat kaptam tőle. A maga kegyetlen módján azért szeretett, vagy legalábbis ő azt hitte.

Kényelmes otthonom volt. (Igaz, nagy kertvárosi ház helyett inkább laktam volna egy kisebb, csúcstechnikával felszerelt lakásban, ahol nem kell a kertet is ápolnom. De a robotporszívókkal, automata öntözőkkel, szenzoros villanykapcsolókkal, önműködő ablakokkal és okostermosztáttal azért igyekeztem közelíteni egy könnyen kézben tartható otthon felé.)

Jó kocsit vezettem. (Óriási, családi szörnyeteget kaptam álmaim mozgékony elektromos kisautója helyett, ami pont elég lett volna arra, amire használom. Gyanakodtam, hogy tele kell szülnöm a hétszemélyes utasteret előbb-utóbb. Viszont legalább gurult, és megbízható volt.)

Voltak ruháim, cipőim. (Meg az elvárás melléjük, mikor hogyan nézzek ki.)

Mindent megadott a feleségének, de csak feltételekkel. Bár olyasvalakit választott volna magának, aki örömmel eleget tenne az elvárásoknak. Boldog lehetne, ahol én szenvedek.

A másik gondolati góc a kicsi volt.

Azzal, hogy nem maradt véleményem, és nem mertem többé ellenkezni, olyan dolgokba mentem bele látszólag szabad akaratomból, amelyeket sosem tettem volna meg valójában. Lemondtam a tanulásról. Hozzámentem egy férfihez, aki lenéz. Aláírtam egy nevetségesen egyoldalú házassági szerződést. Hagytam, hogy megtermékenyítsen. Háztartásbeli lettem. Kihordtam a gyerekét.

Bár mondhatnám, hogy kényszerített rájuk, de semmi ilyet nem tett, jogilag. Mindenre igent mondtam. Ha mégsem, akkor addig alázott, kért számon és fenyegetett, amíg bele nem egyeztem mégis. Hiába álltam készen végleg nemet mondani, már volt egy kisfiam, aki örökké épp úgy a részem marad, mint mielőtt kimetszették volna belőlem. Féltem, hogy elveszítem örökre.

Sosem adnám fel őt. Illúzióim azonban nem voltak. Hiába az állampolgárságom, a bíró csak egy használható végzettség nélküli, állástalan, nincstelen, hajléktalan külföldit látna.

Még csak arra sem hivatkozhattam, hogy a gyereknek anya kell. Az állami törvények nem ismertek ilyet. Azé az előny, aki szakítás után a gyerekkel marad egy háztartásban. Nem maradhattam, amíg válunk. Elhagyva a családot pedig a legjobb esélyem az volt, hogy hétvégi anyuka leszek. Pár rossz szó Milestól bosszúból, és az sem.

Naponta többször gondoltam végig a két kérdéskört. Ott motoszkált bennem, akkor is, amikor nem akartam. Házimunka közben, futás és úszás közben, vezetés közben, alvás helyett. Mindkettő oda futott ki, hogy maradjak a helyemen, szorítsam össze a fogam, és bírjam ki élettelenül az életem, amíg vége nem lesz. De miért ne vetnék akkor véget az egésznek azonnal? Elfáradtam. Nem volt kedvem tovább csinálni.

Az ebéd Mrs. Oslerrel csak részben hozott megnyugvást. Jó volt megismerni a történetét. Látni, hogy van kiút ebből a pokolból. Arra biztatott, hogy férjem érzéseinek kérdését ne vegyem a nyakamba.

-- Épp olyan ember vagy, mint ő. A saját fájdalmad miért foglalkoztat kevésbé, mint az övé?

Fiam kapcsán azonban jobbára csak együttérezni tudott.

-- Nagy kár azért a házassági szerződésért -- mondta. -- Pár hónap haladékot persze adnak, hogy elhelyezkedj, és otthont teremts, mivel háztartásbeli vagy. De az esélyeiden ez sem javít. 

-- És ha hosszútávon képes leszek megfelelő egzisztenciát teremteni?

-- Indokolt esetben újratárgyalhatják az elhelyezést. De férjed előnyét nehéz lenne ledolgoznod.

-- Esetleg, ha még a válás előtt lenne munkám és lakásom?

-- Egy fokkal jobb -- tűnődött. -- Bár az ő anyagi lehetőségeivel, a nagyszülők jelenlétével még így sem valószínű, hogy versenyezhetsz.

-- Miféle anya tenne ilyet a gyerekével?

-- Inkább neveled fel úgy, hogy naponta lássa: teljesen normális egy másik embert lábtörlőnek használni? -- kérdezte. -- Vajon mit tanul meg majd? Ő lesz az, aki így bánik majd másokkal, vagy aki hagyja, hogy vele bánjanak így?

-- Ha elhagyom, az is megbélyegzi egész életére -- feleltem reménytelenül.

-- Nem végleg hagyod el -- bátorított.

Mégis jobb lenne meghalnom, gondoltam. Na, nem mintha a halott anyuka jobb lenne a távol levőnél. Távoli anyuka. Hétvégi anyuka. Összeszorult a szívem.

Amikor búcsút vettünk, megszorította a kezem:

-- Bátorság!

Tudtam, hogy meg fog történni. Még ha férjem meg is próbálna megváltozni, egy teljes ember nem alakulhat át. De ha meg is történne egyik pillanatról a másikra a nagy változás, vajon mennyi idő alatt szivárogna vissza az elnyomott önmaga. Pár hét vagy hónap? Érdektelen. Nem tud megváltozni. Már nem is akarom, hogy megpróbálja. Már nem tud kapcsolatba lépni velem a régi fájdalmak felélesztése nélkül. És legbelül nem akarja a változást. Támadni fog, és bosszút áll.

Már csak a logisztika maradt. Mennyi pénz. Mennyi ruha. Hogyan búcsúzzak el a fiamtól. És mikor. Nem volt hová mennem, hát irány Budapest. Ott könnyebb kitalálni valamit. Repülőjegy is kellett.

És mikor menjek? Bármikor. Ma egy nappal jobb, mint holnap, és kettővel mint holnapután. Korábban véget ér a tépelődés, korábban indul a felszabadulás. A gyász pedig már úgy is megindult.

Miután hazaértem, intézkedni kezdtem. Kiszámoltam, mennyi készpénz lesz elég szűken, és felvettem annyit. Beraktam a régi hátizsákomba a vázlatfüzetemet, ceruzát és két váltás ruhát, fogkefét, ilyesmit, meg az irataimat. Mintha csak kirándulni mennék.

Lehetetlen részletesen leírnom, hogyan búcsúztam el este Robitól. Annyira fáj. Elmondtam neki, mennyire szeretem, és hogy mindig is fogom, de muszáj elmennem egy időre, és nem tudom, mikor találkozunk.

-- Apa megmondta, hogy ez lesz -- sírta haragosan.

Még jó, hogy térdeltem előtte, és beszéltünk. Megszédültem erre a mondatra, és fenékre ültem. Már sírtam én is. Ölbe vettem, és vigasztaltam magunkat. Vajon mióta rettegett attól, hogy az anyja egyik nap örökre elmegy?

Az ajtóból leselkedett utánam, ahogy kisírt szemmel, de határozott léptekkel elindultam a dolgozószobához.

-- Maradj a szobádban! -- suttogtam vissza.

Nem akartam, hogy hallja, mi jön majd ki apja száján.

Kitöröltem a könnyeket a szememből, vettem egy nagy levegőt, és beléptem.

-- Miles! -- szólítottam meg, amint becsuktam magam mögött az ajtót.

-- Nem látod, hogy dolgozom? -- mordult rám.

-- Majd befejezed később -- feleltem, és megálltam az asztala mellett.

Nagyot, szemrehányót sóhajtott, és lecsukta a laptopját.

-- Mi ilyen sürgős? -- fordult felém a székkel. -- Ajánlom, hogy tényleg fontos legyen!

Letettem asztalára a bankkártyám és a slusszkulcsom, akár egy filmbeli nyomozó, aki visszaadja főnökének a jelvényét és a fegyverét.

-- Elhagylak -- mondtam, és melléjük tettem a jegygyűrűm is.

Egész testében reszketett az indulattól, ahogy felemelkedett a székéből. Rám ripakodott, mint egy rossz gyerekere, hogy megőrültem-e, és hogy képzelem ezt. Magán kívül volt.

Pillanatokon belül borzasztó dolgok öntötték el a fülem. Zsarolt, ahogy csak tudott, de nem számított. Meghallgattam, hogy nem látom többé a fiam, ha elmegyek. Hogy hálátlan és aljas vagyok. Hogy csak élősködtem rajta. Hogy mit tennék, ha valaha is szerettem. Hogy... Felsorolni is fárasztó.

Reszkettem, de kitartottam. Nem magyarázkodtam. Igyekeztem határozott, és megértő lenni vele. Másnak már úgy sem volt értelme.

-- Nem mehetsz el! -- ordította végül, amikor már más nem jutott eszébe, és megállt az ajtó előtt.

-- Nem számít, mit mondasz -- feleltem. Már készültem ezzel a mondattal: -- Hordágyon, bilincsben vagy hátizsákkal a kézben, de kimegyek azon ajtón, és nem jövök vissza.

Remegő kézzel tettem egy papírlapot az asztalára.

-- Lista arról, mi van táskámban, hogy ne rajtam keresd, ha valamit nem találsz. Rajta van, mennyi pénzt viszek.

-- Rohadt kurva! -- nézett rám gyilkos dühvel. -- Megcsaltál, igaz?

-- Emailben keress, ha készen állsz rá, hogy értelmesen megbeszéljük a részleteket -- préseltem ki magamból.

Már alig bírtam állni. Rá sem tudtam nézni. Csak az ajtóhoz sétáltam, kinyitottam, már amennyire tudtam tőle, és kicsusszantam a résen magam után húzva a táskám. Már sírtam megint, és képtelen voltam a gyerekszoba felé pillantani.

Csukódott mögöttem a bejárati ajtó. Végigszaladtam a kerti úton.

Fel sem fogtam, hogy végre szabad lettem.

Csak mentem, amerre eszembe jutott. Valahol leültem egy padra, és a kezembe temettem az arcom. Semmi nem érdekelt. A házasságomért nem volt könnyem, azt már meggyászoltam az elmúlt hónapokban. Hol a megkönnyebbültségtől sírtam, hol a kicsi miatt. Tudtam, hogy visszajövök érte. És tudtam, Mrs. Oslernek igaza volt: az életem maga is példa Robi számára. De ettől még elviselhetetlen volt távolodnom tőle.

Nem tudom, mennyi idő telt el, míg végül egy fiatal pár állt meg előttem.

-- Heló! Liz vagyok! -- mondta a nő és könnyedén megérintette a vállam. -- Tudunk segíteni?

Megráztam a fejem. Kellett pár pillanat, hogy arcom és hangom legyen.

-- Köszönöm, Liz, de nem.

-- Szeretné, hogy felhívjunk valakit? -- kérdezte a férfi.

-- Nem, köszönöm -- feleltem, és felálltam a padról, és próbáltam az arcomról letörölni a könnyeket. -- Nagyon kedves maguktól, igazán.

-- Az élet kemény néha, de meglátja, minden rendben lesz -- mondta Liz, majd közelebb lépett, és vigasztalóan megölelt.

Mikor elengedett, elkaptam nógató pillantását, ahogy a párjára néz, aki válaszul szintén megölelt.

-- Heló, Matt vagyok -- mondta közben kissé zavartan. -- Meglátja, tényleg minden rendben lesz. Be szokott jönni, amit Liz mond.

Megható volt a kedvességük. Matt zavara még mosolyra is késztetett. Hálásan búcsúztam el. Eljött az idő, hogy rendbe tegyem a dolgokat.

Otthon már bizonyára minden mozgásba lendült. Miles anyósomékhoz fordult. Egyfelől, hogy segítséget kapjon a kicsi ellátásában, másfelől, hogy legyen kivel szapulnia engem. 

Busszal és vonattal két óra alatt a reptérre értem, éjfélkor pedig már Koppenhága felé repültem. Hétköznapi ruha, turista osztály, de szárnyaltam a végtelen óceán felett: szabad voltam. Aludtam, olvastam, zenét hallgattam és rajzoltam. Fiam miatt fojtogatott a sírás. Pedig jó kezekben hagytam. A nagyszülei imádták. Miles is beletanul majd mellettük a szülőségbe.

Visszajövök, kicsim.