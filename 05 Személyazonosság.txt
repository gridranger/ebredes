# Személyazonosság

A napok lassan peregtek tovább. Fájdalomtól vakon és kábán botorkáltam át rajtuk, mintha egy karnyújtásnyira tőlem mindent eltakart volna a köd térben és időben egyaránt. A napok végtelennek tűntek, mégis alig volt időm bármire. Már csak arra vágytam, hogy ne történjen semmi, és ne is érzékeljek semmit. Ha csak tehettem, feküdtem otthon. Szabadulni akartam, de az elképzelt következmények visszarettentettek. Oda-vissza tévelyegtem maradás és menekülés egyformán elviselhetetlen gondolatai között.

Főzés közben néha elfogott a vágy, hogy beletenyereljek a forró serpenyőbe, vagy hozzászorítsam a csuklóm a fazék oldalához. Kimondhatatlanul vágytam rá, hogy az égés fájdalma félbeszakítsa a gondolatspirált a fejemben. Nem volt merszem hozzá. A testem nem sajátom, hanem Miles reprezentációs kelléke volt, megnézhettem volna, mit kapok, ha kárt teszek benne.

A konyhai késeket mindig élesen tartom, hogy hatékonyan és biztonságosan lehessen velük dolgozni. Mikor húst vagy zöldséget szeleteltem, esetenként olyan fantáziák környékeztek meg, hogy belevágok a karomba szándékosan. Még ha testem nem is az enyém, egy szúrás a nyakamba vagy egy metszés a hasamon, és szabad leszek.

Vezetés közben autóbalesetekről fantáziáltam. Az autóm az árokban, én pedig természetellenes pózban a volán mögött. Soha többé nem bánthatna Miles. A halál gondolata lassan egyre közelebb férkőzött. Lassan, ahová csak mentem, követett egy lehetséges halálom a végelgyengüléstől a rablógyilkosságig. Csak lerogyni a földre, majd megkönnyebbülten elmúlni, és elengedni minden fájdalmat meg kötelességet.

Egyszer megálltam a parkban az út mellett, és visszafojtott könnyekkel bámultam a gyepet, ahol szinte tapinthatóan képzeltem el magam holtan. Sokkolóan részletes és valóságos élmény volt. Szívem úgy vert, hogy azt hittem, pillanatokon belül felrobban, és tényleg odazuhanok.

Mi lett velem? Kamaszkorom legdrámaibb pillanataiban sem voltak önpusztító gondolataim. Hova menekülhetnék a saját fejemben lévő pokol elől? Abban percben eszembe jutott, amit Mrs. Osler mondott a sportról.

Még aznap elmentem egy edzőterembe, és készítettem egy edzéstervet.

Gyorsan megszerettem a futást. Emlékszem, hajnalban, mielőtt indulok, már előre örülök, hogy elszabadulhatok otthonról. Aztán, ahogy magam mögött hagyom az előkertet, elönt a szabadság. Mintha azt gyakorolnám, milyen elszakadni attól az átkozott háztól. A táv első fele szuper, repülök előre. Hazafelé pedig minden lépés egyre nehezebb.

Csak az segít, ha figyelem, hogyan elevenedik meg a szomszédság. A környék egész kellemes, pár lakóról már pontosan tudom, a hét melyik napján mikor találkozom velük. Kocognak, futnak, kutyát sétáltatnak, indulnak munkába. Tele vannak életörömmel.

Hetente négyszer futni, háromszor úszni jártam. Korábban sosem úsztam hosszokat. Eleinte annyira kellett koncentrálnom, hogy másra nem is tudtam figyelni közben. Felszabadított. Később, ahogy egyre rutinosabban tempóztam, már egyre kevésbé tudtam elszakadni fejben a hétköznapoktól.

Meglepett, Miles mennyire nem támasztott kifogást az ellen, hogy sportoljak. Egy nap közöltem vele, hogy fogok, és hogy őt meg a gyereket nem érinti, mert csak korábban fogok kelni mint eddig.

-- Rendben -- mondta, és bizalmatlanul végigmért. -- Semmi akadályát nem látom.

Az ellentét ott feszült szavai és az arckifejezése között, de a lényeg, hogy megkaptam az engedélyt. Nem értettem, miért. Talán, mert határozottan közöltem, hogy mi lesz, nem pedig kikértem a véleményét, mint máskor. Megkönnyebbültem, hogy nem kellett megtartanom a kiselőadást, amivel készültem "harminc felett is fittnek és csinosnak maradni" témában. Megalázó lett volna.

Pár napig furcsán viselkedett reggel, ám mikor látta, hogy a reggelije időben elkészül, valószínűleg meg is feledkezett az egészről. 

Eleinte nagyon megterhelő volt. Utáltam ennyire korán kelni, és csak az hajtott, hogy addig elszabadulhattam otthonról. Kinn normális ember lehettem, és az minden áldozatot megért. Normális gondolataim voltak, szabadnak éreztem magam, mertem mások szemébe nézni, határozott lettem, tudtam mosolyogni, és ez egészen addig ki is tartott, amíg haza nem értem. Mire befutottam a házunk elé, vagy visszaálltam a kocsival a felhajtóra, újra megfeszült az arcom.

Észre sem vettem, mikor, de egy idő múlva elmaradoztak az addigi önpusztító gondolataim. Már nem tűnt az élet annyira reménytelennek, megéreztem, hogy tudok fejlődni. A szabadság utáni hiábavaló vágyakozás végtelen ciklusa megmaradt, de úgy tűnt, lefutottam és leúsztam a halált.

Már negyed éve járhattam az uszodába legalább, amikor egy nap szemet szúrt a különbség az öltöző tükrében és az otthoni tükörben visszanéző képmásom közt. Többé nem tudtam elsiklani felette. Végül már annyira zavart, hogy egyszer, amikor egyedül voltam otthon, egy-egy jegyzetlapra megpróbáltam lerajzolni őket, amíg a vacsora sült. Nem játszottam árnyalással, egyszerű, kifejező vonalakkal dolgoztam. Az arcom régről benne volt a kezemben, ahogy a szám formája is. Az öltözőben látott kép könnyen ment. Az otthoni vonásaim viszont idegenek voltak a kezemnek. Összepréselt száj, beharapott alsó ajak, lefelé forduló szájzug, tágabb szemek. Ugyanazok a görbék kicsit másként húzva egészen mást mutattak.

Nem tetszettem magamnak, ezért az előszobatükörben ellenőriztem a végeredményt. Kiábrándultam. Azt hittem, a kicsimnek csinosabb anyukája vagyok.

A hálószobai gardróbból elővettem azt a hátizsákom, amelybe a régi cuccaim voltak belezsúfolva. Ide szerettem volna eltenni a rajzokat, mert nem jutott eszembe jobb hely. A zsákban nagy volt a káosz, ezért a tárcámat nyitottam ki, hogy abba tegyem őket, nehogy összegyűrődjenek. Így találtam meg a régi, magyar személyimet.

Jaj, az az optimizmus, ami sugárzott az fotómról! Kegyetlenül, tele torokból kinevettem régi önmagam. Aztán zokogni kezdtem.

Talán két héttel azután készülhetett, hogy Andrással... Mi is volt az? Megismerkedtünk? Összebarátkoztunk? Összejöttünk? Sosem tisztáztuk a kapcsolatunk fázisainak megnevezését.

Együtt lennünk olyan természetes volt, mint lélegeznünk. Már háromnegyed éve éltünk együtt, amikor először szóba került egyáltalán, hova tartunk.

Csak behunyom a szemem, és bármikor átélem újra. A várnegyedből tartottunk hazafelé egy jelmezes Halloween-partiról, amelyet Szerelmem volt lakótársának, Bálintnak barátnője szervezett. Gyalogoltunk, mert nem nagyon járt már semmi, viszont nagyon enyhe idő volt. Útközben egy mellvédnél megálltunk megnézni a várost.

Elbeszélgettünk a kilátásról, aztán a partiról, meg hogy milyen sikert arattunk a jelmezeinkkel. A házaspárnak öltöztünk az Addams Familyből. Hosszú fekete ruhát viseltem, feketére festettem a szemhéjam, és mindent síri, profetikus hangon mondtam, ő pedig fekete öltönyben, krétacsíkos mellényben alkotta a naiv, szenvedélyes, örök optimista férjemet.

-- Jól működtünk házaspárként, nem gondolod? -- átkarolt, és a szemembe nézett. 

-- Mert jól működünk párként -- feleltem, és hagytam magam elúszni a szemében. -- Ha valaha is férjez mennék, csak te lehetnél a szerencsés.

-- Hűha! -- mondta meglepetten. -- Azt hittem, házasságpárti vagy!

-- Csalódtál?

-- Meglepett, de tetszik. A mi életünk: mi mondjuk meg, hogy legyen! Amíg szeretsz, mindegy a papír. Ha meg már nem, akkor meg pláne. -- Majd kisvártatva hozzátette. -- Azért, ha meggondolnád magad: csak szólsz, és elveszlek bármikor.

Jaj, milyen könnyedén ígértük egymásnak magunkat! De együtt így működtünk. Rendszerint mindketten tartottunk a távolságot másoktól, és lassan barátkoztunk. Mégis, ahogy legelső alkalommal egymás szemébe néztünk, feltétel nélküli elfogadásra találtunk, és azóta is miénk volt az őszinteség fényűzése. Második találkozásunkkor, mikor végre szóltunk is egymáshoz, pillanatok alatt legjobb barátok lettünk. Vagy talán máris egy pár voltunk, csak még nem mertük megérinteni egymást? Mikor két hónap múlva szeretők lettünk, akkor sem beszéltünk arról, hogy miféle kapcsolat ez, várunk-e hűséget a másiktól. Minden nyilvánvaló volt: tiszteltük egymást, felnéztünk egymásra, beindultunk egymástól, megbíztunk egymásban és megnyíltunk egymásnak.

Hazaúton elmeséltem neki, mikor döntöttem úgy, hogy sosem megyek férjhez.

Apámat kikészítette a válás első házassága után. Mégsem volt sokáig magányos. Saját válóperes ügyvédjét vette feleségül. Ő volt az anyám. Olyan típus volt, mint Mrs. Osler: gyönyörű, intelligens és szabad. Apámmal nagyon szerelmesek voltak mindig is. Minden férfi szeme megakadt rajta, és apa üzleti vacsoráin rendszeresen flörtölt a vendégekkel. Miért jó összekényszeríteni embereket, gondoltam, ha egyikük kifelé kacsintgat, a másikat pedig ez nem is érdekli.

Szerelmem szerint, félreérthettem anyám társasági viselkedését, és most, hogy magam is rendszeresen voltam házigazdája meg vendége hasonló eseményeknek, hajlottam rá, hogy igazat adjak neki. Tény, hogy apám sosem féltékenykedett, és tudtommal anyám sem csalta meg soha.

Igazából lényegtelen volt már. Házasságellenességemet Miles agymosása kikoptatta belőlem minden más véleményemmel együtt. Hogyan nézhetnék valaha András szemébe ezek után?

Behunytam a szemem, és felidéztem a tekintetét. Vártam a belőle a helytelenítést, a csalódottságot, de helyette megborzongtam, és döbbenten tapasztaltam, ahogy régi tartásom egy része visszatér belém. Sosem utasított el. Akkor sem, amikor elhagytam. Felszabadított a tudat, hogy ha mindenki elítélne, ő akkor sem.

A földszinten, az ajtó mellett, a táskámban ott lapult a jogosítványom. Levittem az otthoni személyimet, és összevetettem a fotókat rajtuk. Egymás mellett olyanok voltak, akár a két kis rajzom.

A különbség azonban már nem korlátozódott a múltra és jelenre, óhazára és újvilágra. Az uszodában is láttam ezt az arcom. A kérdés csak az volt, hogyan hozhatnám haza.

Ahogy a nyelvünk hegyén megérezzük a szavak hangzását, anélkül, hogy kimondhatnánk őket, egyszerre megláttam a megoldás részleteit vakon. Rajzolnom kellett volna, hogy láthassam egyben. Visszavittem a személyim a hátizsákba, és kiemeltem belőle a régi vázlatfüzetem, hogy bekészítsem a dolgozószobába.

Amikor kezemben a füzettel és pár ceruzával elmentem a hálószobában a fiókos szekrény előtt, megesküdtem volna rá, hogy a felette lévő tükörben az az arcom suhant el, amelyet visszavágytam.

A nap hátralevő része borzasztó izgalomban telt. Robira még csak-csak tudtam figyelni, de a családi vacsora alatt, amikor férjem szokás szerint a napi politikai híreket értelmezte, már majd kibújtam a bőrömből. Bele is rohantam egy vitába, amikor fegyvertartás kapcsán véletlenül kicsúszott a számon, hogy nyelvészeti szempontból a második cikkely nem támasztja alá a civil fegyverviselést.

Még akkor is ezen veszekedtünk, miután a kicsit már lefektettem. Nekem aztán érvelhetett azzal, mit mondott a bíróság ekkor vagy akkor. A korabeli szövegekből egyértelmű, hogy a fegyverviselés kifejezést kizárólag fegyveres szervek kapcsán használták, civilek esetében soha. Ez nyelvészeti tény. Persze nem szerencsés ilyet mondani egy jogásznak. Vörös fejjel ordított velem. Kit érdekelt? Fantasztikusan éreztem magam. Érveltem, és nem hagytam, hogy a hangerejével vagy válogatott jelzőkkel gyűrjön maga alá.

-- Jól van -- mondtam végül, mikor eluntam, és elnevettem magam. -- Ne aggódj, drágám, nem a mi házunkban fog eldőlni ez a vita.

-- Nem tűröm ezt a hangnemet! -- ordította.

-- Szíved joga -- feleltem, és keményen kellett küzdenem, hogy elfojtsam a mosolyom.

-- Gúnyolódsz? -- sziszegte, és nagyon közel jött.

Fenyegetőn bámult az arcomba. Még egy szó, és megüt, és akkor feljelenthetem. A börtön, amelyben élek, bizonyíthatatlan, de egy monokli az már tanúskodik. Csak egy szó, csak még egyetlen ingerlő szó... De várjunk csak! Egy köztiszteletben álló helyi jogászdinasztia fia egy munkanélküli bevándorló nő ellen? Na, vajon kinek ítélnének?

Megtörtem. Lehajtottam a fejem, és némán megráztam.

-- Na azért -- mondta enyhülőn, de még fújtatott az indulattól, mint egy bika.

A következő pillanatban vadul magához szorított, és markolta a fenekem. Rég nem indult be ennyire. A hosszas ellenállás letörése izgathatta fel. De a várható forgatókönyveket visszataszítónak találtam.

-- A naptár, drágám, sajnos, ellenünk szól -- hazudtam diszkréten, de igyekeztem kedves lenni vele, miközben reméltem, ennyivel beéri.

-- Tudhattam volna, hogy attól vagy ilyen idegbeteg -- csattant fel, és ellökött magától.

Végigdöngött a lépcsőn, és ingerülten bevágta maga mögött a fürdőszoba ajtaját.

Kezembe temettem az arcom, és sóhajtottam. Sírjak? Nevessek?

Pár perc múlva, ügyelve, hogy össze ne akadjak vele, felmentem a dolgozószobába. Remegő kézzel félretoltam a laptopot, és kihajtottam a füzetet egy üres oldalnál. A külvilág megszűnt. Kezem magától ontotta a vonalakat. Az összkép nekem is meglepetés volt, mintha sorsjegyet kapartam volna le.

Szoba egy asztal túloldaláról. Könyvespolcok körben, egy kétszárnyú tolóajtó szemben. Két fotel... Apám dolgozószobája. Kislányként rengeteget ültem az asztala mögött, és rajzoltam a szobát, tollal, ceruzával, zsírkrétával, ami kéznél volt. Ahogy telt az idő, változtak a tárgyak az asztalon. A fotelek, a polcok és felettük a lunettában a lámpák azonban mindig ugyanott maradtak. Csukott szemmel is le tudnám rajzolni.

A bal fotel volt az enyém. Ott ültem láblógató kislányként, terpeszkedve duzzogó kamaszként és felnőtt nőként is, ha elbeszélgetett velem, mint apa a lányával. Anyámé a másik. Sosem dőlt hátra. Szálegyenes háttal, komoly arccal mutatta a jó példát. Néha korholt, hogy figyeljek, máskor védelmezett a túlzott szigortól.

Lapoztam. Magamat rajzoltam a fotelbe. Egyenes hát, karcsú derék, hosszú fekete haj, keresztezett lábamon nyugvó kéz összekulcsolt ujjakkal és mosoly.

Emlékeztem, mikor ültem így. Andrást vittem bemutatni. Azt hittem, a nappaliban ülünk le, de anya felkísért minket apa dolgozószobájába, és ő is leült. Összenéztünk Szerelmemmel. Értette, hogy az atyai szigor székébe ültettek engem, mert már sokat meséltem neki a gyerekkoromról. Megállt mellettem, és bátorítóan megszorította a kezem:

-- Ebben a szobában mindenki szeret.

Tényleg nem volt mitől tartanom. A színjáték csak arra kellett, hogy apa kicsit fitogtassa a tekintélyét lánya választottja előtt.

Lapoztam. Újrarajzoltam a széket, és megpróbáltam megrajzolni a pillanatot, ahogy összenézünk Szerelmemmel, amint megfogja a kezem, és elmondja ezt a mondatot. Imádtam őt rajzolni. Sokkal könnyebb volt mint magamat. Elégedett voltam az eredménnyel. Jól néztünk ki együtt.

Későre járt, de nem érdekelt.

Lapoztam. Újrarajzoltam a széket, bele a mostani, megtört, merev arcú, szőke magamat, és az előbbi kézfogást akartam megismételni. Ám ízléstelen lett volna múltbeli Szerelmemet rajzolni magam mellé, mint támogatómat. Szánalmas, mint mikor valaki maga mellé photoshoppol egy sztárt. Egy pillanat habozás után a régi önmagamat rajzoltam a helyére. Ki más lenne, aki segíthet nekem most? Azt a pólómat rajzoltam magamra, amely a múltkor is eszembe jutott, mellén a fehér "Question Authority" felirattal. Furán néztek ki egymás mellett, de tetszett.

De kitől fél az a nő a fotelben? Milestól? Nem, abba szobába soha nem teheti be a lábát. Apámtól? Elkezdtem kiegészíteni a képet a hátérrel, az üres másik fotellel, a szőnyeggel, a polcokkal, lámpákkal, végül az íróasztallal, amely mögül mindig rajzoltam a szobát. Amikor elkészült, értettem csak meg, ki ül az asztal mögött.

Én.

Zavarodottan zártam be a fiókomba a képet.