# Fűszálak

Tisztán emlékszem arra a napra. Szombat reggel volt. Pihenés a boldog emberek számára, nekem újabb nap szolgálat. Nem mertem kinyitni a szemem, csak lélegzetvisszatartva figyeltem a hajnali hangokat. A gyerekszobából ütemes szuszogás hallatszott, férjem még szintén aludt nagyokat fújtatva.

Tudtam, reggel hat van. Óraműként ébredek. Régen büszke voltam rá. Ma már csak... Nem számít, vágtam elébe a kínzó gondolatnak, pozitívnak kell lennem. Szombat van, és megérdemlek még egy kis alvást. Oldalt fordultam. Talán véletlenül, de ekkor férjem is befelé fordult. Hullámokban fújta felém a szájszagát.

A fellobbanó haragot és undort rutinosan szelídítettem csalódottsággá és megértéssé. Nem is baj, gondoltam, és már bújtam is bele a papucsomba. Legalább lesz időm kényelmes tempóban készíteni a reggeliket. Köntösömet lépésem ritmusához igazítva húztam fel, miközben nesztelenül osontam ki a folyosóra. Évek rutinjának köszönhetően hangtalanul siklom lefelé a lépcsőn. Csak pár nyekergő fokot kell átlépnem. Ha ügyes vagyok, esetleg lesz időm egy békés kávéra.

Lenn már nem kellett annyira némának lennem. A vécéajtót, például, be is mertem csukni.

Miután kipakoltam a mosogatógépet, a hűtőből kivettem az előző este megrendelt palacsinta hozzávalóit. Remek palacsintaporokat kapni, de férjem és fiam ínyencek. Nekik csak az igazi, itthon kevert kell. Készítenék el magunknak! De megint igazságtalan vagyok, figyelmeztettem magam. Meg kell becsülnöm, hogy értékelik a főztömet.

Gyakorlottan kevertem a tésztát, valójában nem idő. Mi mással tölteném? Látom magam előtt, hogyan fog menni a nap. Az ismétlődő feladatokat, és az esetiekre szabadon hagyott időt. Ellátok estig, amíg el nem megyek aludni. És ellátok napok során át messzire előre az életemben. Vékonyka könyv ez, minden lapján ugyanaz áll, csak megöregszem míg olvasom. Az őszülés, persze, elrejthető majd festék mögött, hogy az összejöveteleken továbbra is lehessen velem reprezentálni.

-- Szeretném, ha jobban vigyáznál magadra! -- figyelmeztet néha Miles atyai aggodalommal, ha túlságosan nyúzottnak tűnök.

Segíteni persze nem segít semmiben, hiszen túl elfoglalt hozzá. El kell tartania a családot. Szóval, inkább azt jelzi, hogy ügyeljek jobban a látszatra, mert zavaró a ziláltságom.

Megterítettem, és kivettem a narancslevet is a hűtőből. Nem szeretik, ha túl hideg.

Mikor minden készen állt, a földszinti fürdőben zuhanyoztam le hideg vízben, hogy jobban felébredjek, és gyorsabb legyek. Ösztönzött a csábító lehetőség, hogy egyedül kávézzak, mielőtt a napi mókuskerék beindul. Felkaptam előző este kikészített ruháimat, és szaladtam vissza a konyhába.

A kávéillat betöltötte az orrom, kacérkodott velem. Szinte remegtem. A várakozástól? Vagy a félelemtől, hogy felébrednek, és megkezdődik a szolgálatom, mielőtt meg tudom inni?

Kiléptem a hátsó kertbe kezemben a bögrével.

Hűvös volt a levegő, de a nedves hajszálak sem érdekeltek a tarkómon. Kincset szorongattam kezemben, csak a pillanat számított.

A szomszédság még aludt. Jólesett a mozdulatlan békesség.

Fejem felett csöndben csukódtak a dolgozószoba ablakai maguktól, nem sokkal arrébb a vendégszoba ablakai nyíltak ki. Öt percre időzítettem a szellőztetést. Élveztem a megbízhatóságukat. Sok munkámba került, hogy önműködővé és távolról vezérelhetővé tegyem őket, de megérte. Rengeteg időt meg lépcsőzést takarítottam meg naponta.

Akárcsak egykori szenvedélyemre, a rajzolásra, Miles ferde szemmel nézett erre a hóbortra is. Szerinte, a háztartást nem kell egyszerűsíteni, elég szeretni és csinálni. Szerencsém, hogy a mosó- és szárítógépet már gyerekkorában megszokta, különben lehet, hogy azokért is szégyenkezhettem volna. Ha csak meglátta, hogy otthoni automatizálásról vagy programozásról olvasok, már csóválta a fejét. Csak azért nem tiltotta meg kerek perec, mert a vendégeket lenyűgözték a ház funkciói, és szeretett sütkérezni a csodálatukban. Az még véletlenül sem jutott eszébe, hogy bárkinek elárulja, mindez az én munkám eredménye.

Ahogy elszorult szívvel az égre néztem, nyugat felől, ahol még sötétlett az ég, megláttam egy repülőt, amelyet alulról festett meg a hajnali nap. Lassan araszolt a messzeségben. Máskor nem törődtem volna vele, de most hevesen vágyakozni kezdtem felé. Behunytam a szemem, és elképzeltem, hogy rajta utazom. Egyedül. Haza, Európába. Business classon, kosztümben. A kávémat pedig egy jóképű steward töltötte, aki igyekezett jó benyomást tenni.

Leültem a terasz szélére, hogy jobban átadhassam magam ennek az ábrándnak. Behunyt szemmel belekortyoltam a kávéba. Íze és melege mosolyt csalt az arcomra. Könnyű és játékos lettem, és nagyon-nagyon szabad. Gondoltam egyet, és kiléptem papucsomból a fűbe meztelen talppal.

Mennyit dolgoztam a kerttel éveken át! Mennyi időt öltem a gyepbe, hogy tiszta, zsenge, dús és simogató legyen, és sosem léptem bele mezítláb azelőtt. A fűszálak hűvös érintése a talpamon teljesen felkavart. Csöndben sírni kezdtem.

-- Drágám! -- lépett ki Miles a teraszra.

Hangja inkább számonkérő volt, mint kedves. Nyomban összekaptam magam. Szorongva letöröltem a könnyeket, és mosolyogva fordultam felé. Összenéztünk. Szigorú pillantása emlékeztetett rá, mivel is kellene épp foglalkoznom.

-- Jól aludtál? -- kérdeztem, hogy jelezzem, minden rendben, és belebújtam villámgyorsan a papucsomba.

Bólintott, de továbbra is különösen nézett, mint aki mérlegeli, szóvá tegyen-e valamilyen engedetlenséget, vagy anélkül is biztos lehet benne, hogy az nem fordul elő többé.

Arcom megfeszült. Kiüresedett a mosolyom. Hogy is képzeltem, hogy kedélyesen csevegünk.

-- Jöhet a palacsinta? -- kérdeztem azért lelkesen.

Erre végre megenyhült. Én pedig mentem, és sütöttem a palacsintát, mint a bekapcsolt robot. Csevegtem, repkedtem és mosolyogtam, mint azelőtt. De már semmi nem volt ugyanolyan. Megkönnyebbülés helyett, hogy megúsztam a haragját, mély megaláztatást éreztem.

Hallgattam minden reggel visszatérő háborgását a többi szakmabeliről, és annyi év után először eltűnődtem, biztosan ő normális-e egyedül, míg mindenki más hülye. Nem lehet, hogy vele van baj? Vele, aki mindenkit elviselhetetlennek tart, leszámítva azokat, akik hasznosak számára?

Fiunk, Robi, nem is figyelt rá. Élvezettel falta a reggelit, majd felhörpintette a narancslevét, lecsusszant a székről, és visszament a szobájába szó nélkül.

Irigyeltem. Magamra szerettem volna maradni, hogy rájöjjek, mi történt odakinn. Vagy beszélni valakivel. De nem volt senkim, akivel megtehettem volna. Miles rendszeresen leszólt mindenkit, akivel kapcsolatba kerültem. Inkább nem barátkoztam, hiszen itt volt nekem ő. Akivel mindent megbeszélhettem. Ha épp ráért. És érdekelte a téma. És nem bosszantottam fel vele. Szóval, szinte semmit.

Reggeli után vásárolni vittem a kicsit. Nem hagytam, hogy észrevegyen rajtam bármit is. Megvoltunk, beszélgettünk, mókáztunk, de az egészet hátborzongatónak éltem meg. Mintha borzalmas titkot takargatnék. Az elmúlt években gyakran éreztem magam bánatosnak és kiégettnek, de hazugnak, mint aznap, még soha.

Otthon rutinból főztem. Máskor örömmel töltött el, hogy van, ahol férji rosszallás nélkül kiélhetem a kreativitásom, aznap gépiesen csináltam, és azt élveztem, hogy szabadon járhatnak a gondolataim.

Mi történt reggel a teraszon? Miért nem vagyok elégedett, kérdeztem magamtól. Itt élek, a kertvárosi álom kellős közepén. Miért érzem magam hazugnak? Hiányoztak a válaszaim. A gondolataim csapongtak, nyomasztó élmények serege jött elő, és csordultig teltem keserűséggel.

Amíg a kicsi aludt ebéd után, előkészítettem a vacsorát. Férjem szüleit vártuk. Nehezen összpontosítottam, pedig máskor hajtott a lelkesedés, hogy halljam búcsúzáskor, amint anyósom megdicséri fiát:

-- Ízletes volt a vacsora. Remekül nősültél!

Amikor várakozáson alul teljesítettem, ez elmaradt. Egyszerre elfogott a pulykaméreg anyósom iránt.

-- Átkozott boszorkány! -- sziszegtem magam elé magyarul tudván, hogy akkor sem értené senki, ha hallaná. -- Hogy egyszer nem tudna úgy tenni, mintha én is lennék valaki!

Teljes erővel rácsaptam a pultra, és összeszorítottam a szám, hogy ne dőljön belőle további szitkok serege mindenre, amit csak meglátok.

Időbe telt, mire erőt vettem magamon. A fürdőben megmostam az arcom. Ahogy felnéztem a tükörbe, megütköztem. Mintha legalábbis elfelejtettem volna, hogy Miles rávett még a házasságunk előtt, hogy szőkítsem ki a hajam. Egy pillanatra azt vártam, hogy fekete vagyok. A megdöbbenéstől nevetni kezdtem.

Össze kell szednem magam, állapítottam meg végül. Ok nélkül sírni, tombolni és nevetni rossz jel. Lehet, hogy túlhajtottam magam. Vettem egy mély levegőt. Emlékeztettem magam, hogy Miles szülei azért kedves emberek, és visszamentem a konyhába.

Délután játszani vittem Robit egy ismerős családhoz. Amíg a gyerekek elszórakoztatták egymást, végignéztem a többi szülőn, hátha találok valakit, akivel beszélhetek. Négy anyuka kedélyesen elcseverészett együtt, másik kettő a mobilján pörgette a Facebookot. Két apuka elmélyedt a sportban. A harmadik egy magazin fedezékéből épp az egyik anyuka mellét bámulta. Különös. Rég nem figyeltem magam körül az embereket, kerültem mindenki pillantását. Vajon engem is megbámulnak olykor?

Próbáltam csapódni a beszélgető anyukákhoz, de tévésorozatokról folyt a szó, amihez nem tudtam kapcsolódni. Mikor értem volna rá tévézni?

Mikor eljött az idő, hogy hazainduljunk, Robi még maradt volna.

-- Még játszom -- jelentette ki határozottan. -- Várjál még egy kicsit, legyél oly szíves.

Férjem szófordulatát használta, és az ő parancsoló tekintete meredt rám kicsiben. Arcom megfeszült, mint annyiszor, amikor ezt hallottam, a fordulatot, amely ellen nincs fellebbezés. Ostorcsapás. Olyan harag lobbant bennem, hogy ordítani tudtam volna. Csípőre tettem a kezem, és pillantásomba sűrítettem a dühömet.

-- Most indulunk, Robert -- közöltem olyan határozottan, hogy meglepődtem, mintha idegen lenne a hangom. -- Vagy jössz, vagy mész haza gyalog, amikor jól esik.

A manír, amellyel apját utánozta, leolvadt az arcáról, és ijedtség maradt a helyén.

-- Jövök, anyu! Ne hagyj itt!

Már szaladt is. Lehajoltam hozzá, és megölelgettem, megnyugtattam, hogy minden rendben van. De bennem semmi sem volt rendben. Elfogott a rettegés, hogy a férjem mellett belőle is ugyanolyan ember lesz. Szorongtam, hogy ha nem pont ezt a napot fogja ki, akkor kedvesen engedtem volna, hogy egy gyerek utasítgasson.

Egyre csak dagadt a feldúltságom, de az esti vendégséget levezényeltem rendesen. Arcom mosolygott, és ha rám is tört a düh, kiszaladtam a konyhába valamilyen ürüggyel, és összekaptam magam. Apósomnak feltűnt, mennyit pattogok, és tett egy ízléstelenül szaftos megjegyzést férjemnek arra, milyen jó is, ha egy feleségnek ennyi energiája marad estére.

Majd elhánytam magam. Az lett volna csak méltó megkoronázása a napnak! Mosolyogtam a disznóra, és legszívesebben kisétáltam volna az ajtón, hogy soha ne jöjjek vissza.

Jó háziasszonyoz illőn kiszolgáltam a vendégeket, aztán rendbe hoztam a lakást utánuk. Jó anyához illőn megfürdettem, lefektettem a kicsit, meséltem neki és álomba dúdoltam. Jó feleséghez illőn hagytam, hogy férjem lefektessen engem, és megtettem mindent, hogy gyorsan végezzen.

Mikor elhúzódott, lélegzetvisszafojtva hallgatóztam, amíg nem hallottam, hogy mindenki alszik a házban. Felkeltem. Papucs, köntös. Le a lépcsőn. Tusolás a földszinten. Bár a szégyent is lemoshattam volna. Nemet kellett volna mondanom. De csak veszekedtünk volna hosszan, elmondott volna mindennek, és a végén ugyanolyan kelletlen szexszel engeszteltem volna ki, mint amit így tudtam nyújtani. Így kevesebb volt a magaláztatás és az elfecsérelt idő.

Visszabújtam a pizsamámba, a köntösömbe, és a dolgozószobába mentem. Miles áporodott verejtékszaga fogadott. Egy gombnyomás a telefonomon, és az ablakok szélesre tárultak. Inkább a hideg, mint a bűz. Felnyitottam a laptopomat. Hogyan tovább? Hátradőltem, és hagytam, hogy erőt vegyen rajtam a sírás. Nehezen ment, el-el akadva, görcsösen tört elő belőlem. Csak részben értettem, mi bajom, és közben magamat korholtam a hálátlanságomért.

Észre sem vettem, mikor aludtam el, de egyszerre úgy éreztem, nem kellene meztelenül feküdnöm az ablak előtt. Felkeltem, és becsuktam.

-- Miért nem szóltál? -- kérdezte egy szelíd férfihang.

-- Nekem is van lábam -- feleltem öntudatosan.

-- Nem is akármilyen! -- válaszolta a hang gazdája, és kinyúlt felém.

Feltérdeltem mellé az ágyra. Megfogta a kezem.

-- Annyira tetszik, hogy mindig önálló és magabiztos vagy!

-- Megszerzem, amit szeretnék -- mondtam nyugodtan, és elégedetten végignéztem rajta.

-- A hősöm vagy! Ezt el akarom tanulni tőled.

-- Rendben. Először is tudnod kell, mit akarsz -- magyaráztam.

Erre a karjába vett.

-- Eddig jó úton haladsz -- feleltem, majd meg is feledkeztem a témáról, ahogy én is átöleltem őt versengve vele abban, ahogy elborítjuk egymást csókjainkkal.

Még mindig fáztam. Felébredtem, és hunyorogva nyomkodtam a telefonomat, hogy az ablak becsukódjon. Keserűen csalódtam, hogy ismét a sötét dolgozószobában vagyok. Az álombeli melegség évek óta hiányzott.

-- Mi történt velem? -- suttogtam magam elé. -- Hova lettem?

Határozottan közelebb húztam a gépet, és megnyitottam a levelezésem. Levelet fogok írni Andrásnak. A férfi az álmomban. Mármint az emlékben, amit álmomban átéltem újra.

Egy üres levél. Hogyan kezdjek neki? Nyolc éve semmit sem tudtam róla. Van egyáltalán jogom ahhoz, hogy felelevenítsek egy véget ért kapcsolatot? A rohadt életbe! Hogyan csináltam volna, amikor még magabiztos voltam és önálló?

Gépelni kezdtem.

"Szerelmem!"

Visszatöröltem. Igen, így szólítottunk egymást valaha. Biztosan az álom hatására jött elő önkéntelenül. Szégyenkeztem.

"Szia Andris!

Remélem, jól vagy. Nem hibáztatlak, ha haragszol, amiért ennyi évig egy sort sem küldtem, és most kéretlenül mégis írok. Szeretnék beszélni veled."

Elakadtam. Puszi? Szeretettel? Ölellek? Gondolok rád? Ha így aláírom a levelet, azzal már meg is csaltam a férjem? Azt hiszem, igen.

Mi lehet most Andrással? Biztosan Írországban él, és egy hajszálvékony, vörös, zöldszemű tündérrel három szeplős gyerek büszke szülei. Én aztán biztosan nem hiányzom neki.

Kikapcsoltam a gépet, de elhatároztam magam, hogy másnap éjszaka új levelet fogalmazok. Nem a mostani Andrásnak, hanem annak, akire emlékszem. Nem küldöm el senkinek, de lesz hova leírnom, ami bánt.

Elégedetten mentem aludni. Emlékezni kezdtem, ki vagyok.