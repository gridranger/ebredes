# Ünnepek

Hosszú idő telt el, mióta az elküldetlen levél megírása ráébresztett, hogy varázsütésre nem fordul jóra semmi. Vagy erőt gyűjtök, hogy kitörjek a börtönből, vagy átváltoztatom édenné. Akárhogy is, nekem kellett megváltoznom legelőször, miközben attól rettegtem, hogy megint vakká válok a falakra magam körül.

A régi idők felidézése segített, hogy emlékezzek, az élet nem szükségszerűen ilyen. Régi szerelmemmel töltött két évem párhuzamos valóságként vett körbe, ahová gondolatban elmenekülhettem a jelenből gyógyulni. Cserébe elviselhetetlen kínokat okozott szembenéznem két életem különbségével. Fájt, mennyit torzult a személyiségem a behódolástól.

Ő volt az első, aki eszembe jutott reggel, és az utolsó gondolat, mielőtt álomba zuhantam este. Már-már úgy éreztem, hűtlenség ennyit foglalkoznom fejben egy másik férfival, de mellette bontakoztam ki igazán. Reméltem, hogy emlékeinkből összegyűjthetem a tőle jövő inspirációt, hogy újra önmagam legyek.

Persze, akkor sem voltam tökéletes, de boldogabb igen. Kellett az erő, hogy kétségbeesett, lelketlen robotfeleségből átváltozhassak valakivé, aki ép elmével átvészelheti Miles mindennapos pusztító agymosását. A megfélemlítést. A bűntudatot. Azt, hogy lekötelezett vagyok neki, amiért eltart, szeret és támogat. Nem beszélve a remélt elfogadásról, amelyet sosem éreztem, hiszen mindig tökéletlennek éreztem magam a szemében.

Drágán fizettem az önreflexióért. Mióta azon a szombaton mezítláb léptem a fűbe, szokatlan rohamoktól szenvedtem. Férjemnek csak fejfájásról számoltam be, arról nyilván nem, hogy az agyam milyen feloldhatatlan dilemmák ördögi körében zakatol. Bármit kezdtem tervezni, végül minden a kilátástalanságba és a kiúttalansága torkolt. Miles szerint a legjobb, amit tehettem, nem venni tudomást a problémáról. Szerinte, migrénem volt, azt meg hatékonyan csillapítani úgy sem lehet, a teendőim pedig nem csinálják meg magukat. Ki ér rá megvárni, hogy magától elmúljon? Ha nem rosszul voltam, azonnal hibáztatni kezdett érte.

Hálaadáskor jöttem rá, mi köze lehet a fejfájásomnak ahhoz, hogy tudom, nem így kellene mennie a dolgoknak. Miközben a vacsorát készítettem, rettegtem a képmutató pillanattól, amikor az asztal körül mindenki kifejezi háláját valamiért. Miles még napokig képes volt gúnnyal vagy megbotránkozva felemlegetni, amit egyik vagy másik vendégünk mondott. Első évben nekem is kijutott, hogy mennyire el vagyok kényeztetve, mennyi mindenért elmulasztottam köszönetet mondani.

Főtt a fejem, mi legyen az idei szöveg. Ezért az életért legyek hálás? Tombolt bennem régi-új értékrendem, hogy a hazugság és a képmutatás látszatát is elutasítsam magamtól, miközben tudtam, hogy képtelen lennék elviselni a következményeit, ha jelenetet csinálnék, és nem vennék részt a színjátékban. Hát részt vettem benne. Már előre szorongtam egyfelől, és hevesen gyűlöltem ezt a harapófogót másfelől. Mielőtt leültünk volna enni, már kész pánikban voltam, majd szétszakadt a fejem, és úgy is maradt másnap délelőttig.

Naponta harcoltam önmagammal, és próbáltam megfelelni közben. Időnként hosszú percekig csak kétségbeesetten ültem, vagy álltam valahol, mert teljesen megbénított a fejemben száguldó gondolatfolyam. Nem voltak megoldásaim, sem kiutam, végtelen sötétségben bolyongtam egy szál magam. A teendőim halmozódtak, és minden egyre rosszabb lett.

Márpedig a karácsony közeledtével egyre több dolog várt rám. Szervezni, sütni, főzni, hangulatot teremteni, kidekorálni a házat, a kertet. Karácsonyfát fuvarozni és feldíszíteni, kitalálni és beszerezni az ajándékokat. Mindezt úgy, hogy Miles állandóan változó napirendjéhez is igazodnom kellett. Olyankor is, amikor csak telefonált, vagy SMS-t írt, hogy aznap már ne is számítsak rá. Se a kocsira. Mert az övé szervizben volt hetek óta, úgyhogy a karácsony egy részét bringával intéztem, mert csak nem képzelem, hogy ő majd buszozik.

Visszatekintve nem tudom, hogyan csináltam végig. Talán a rutin segített. Az egész időszakból csak a szorongásra, a magányra és a fájdalomra emlékszem. A megválaszolhatatlan kérdések megválaszolására tett hiábavaló, pánikszerű erőfeszítésekre.

De mindez már mögöttem volt. A család férfitagjai elégedetten élvezték ajándékaikat, én pedig őszintén mosolyogtam. Boldog voltam, hogy mögöttem a nagyja, már csak a hamarosan ránk törő vendégsereget kell jóllakatnom. Apróság.

Lelkem mélyén irigyeltem gyermeki elmélyülésüket, miközben saját ajándékaimtól keserűség töltött el. Egy szép kötény, hogy még csinosabb lehessek miközben a szenvedélyemnek hódolok a konyhában, és egy elegáns ruha, hogy legyen mit felvennem a szilveszteri partin. Akkor tudtam meg, hogy szilveszterkor partit adunk Miles kollégáinak.

Persze, hálás voltam értük. De tényleg ennyi vagyok? Főztem, és jól csináltam, de hogy szerettem volna, az túlzás. Még hogy szenvedély! Annyira, de annyira jó tudott volna esni, ha férjem egyszer egy könyvvel lep meg. Mintha csak egy kicsit is elismerné, hogy lehet eszem is is. Ironikus, hogy míg szakmám az angolszász irodalom, és mindig is jóval olvasottabb voltam nála, sosem tartott méltó intellektuális partnernek.

Behunytam a szemem, hátradőltem a fotelben, éveztem a nyugodt perceket, és visszaemlékeztem arra az időre, amikor még nem gyűlöltem az ünnepeket szívből.

-- És mit szeretnél karácsonyra? -- kérdezte Szerelmem csevegő hangnemben az étlap fölött.

-- Még csak november eleje van -- feleltem. -- Nem túl korai a kérdés?

-- Jobb előre tervezni. Nem mindent lehet pikk-pakk beszerezni.

Egy pár pillanatba belekerült, mire sikerült elkapnom a tekintetét. Nyitott könyv volt számomra. Ha fennhangon megkérdezi, hogyan is versenyezhetne anyagilag apámékkal, az sem lett volna egyértelműbb. Velem ellentétben szegény családból jött, és bár keményen tanult, az ösztöndíja nevetséges volt, ahogy mindannyiunké a karon. Spórolt, és hajtott, hogy minél előbb a saját lábára állhasson.

Csak befelé kellett figyelnem, és természetesen adta magát a válasz. Ezek a pillanatok, mikor összenéztünk, mindennél többet jelentettek. Minden olyan magától értetődővé vált, a legnagyobb nehézség is könnyen megoldhatóvá.

-- Lehet, hogy tőled megkaphatnék valamit, amire évek óta hiába vágyom -- feleltem.

-- Valami, amit egy lány sosem kapott meg a szüleitől -- tűnődött fennhangon mosolyogva, majd kissé közelebb hajolt, és halkabban hozzátette: -- Erkölcstelen? Vagy csak nagyon ciki? Akárhogy is, érdekesnek hangzik!

-- Kösz, eddig nem éreztem cikinek, de most már... -- nevettem.

Közben jött a pincér, és rendeltünk. Mikor magunkra hagyott minket, Szerelmem bátorítóan megfogta a kezem.

-- Szóval?

-- Karácsonykor mindig magányosnak érzem magam -- kezdtem a magyarázatot. -- Kamaszlányként minden évben eszembe jutott, hátha valahol van egy titkos hódolóm, aki megmagyarázhatatlan módon igazán ismer engem. És aznap színt vall, és lesz valakim, akivel őszintén beszélhetek.

-- Ez durva! -- felelte döbbenten, és az egész arcán tükröződött a megrökönyödés.

Meglepetten néztem rá, hogy érti ezt. Sosem ítélkezett felettem. Pont most kezdi el? Aztán megmagyarázta:

-- Tudod, annyira ismerem ezt az érzést. Egyfajta irracionális reménykedés, hogy egyszer csak betoppan valaki, akivel azonnal adott az igazi intimitás. Ünnepekkor, amikor mindenkiben ott a csodavárás, bennem is felerősödött. És ezt a csodát vártam. Főleg, ha látszott, a környezetemnek fogalma sincs, ki vagyok.

-- Igen! -- feleltem kicsit hangosabban a kelleténél, ahogy egyszerre éreztem a ráismerés és a megértettség örömét.

Megkönnyebbülten nevettem. Meg is lepődtem volna ezen, ha nem rólunk lett volna szó. Nálunk sok szokatlan részlet összevágott.

Mosolyogva bólogatott, majd azt mondta:

-- Bocs, hogy eltereltem a témát. Mondd, hogy lesz ebből karácsonyi ajándék?

-- Egyszerű -- mondtam. -- Te vagy az, aki azóta megért, hogy először megláttuk egymást. -- Megszorítottam a kezét. -- Költözz hozzám karácsonytól!

És ahogy kimondtam, izgatottság töltött el. Türelmetlenül figyeltem arcának legkisebb rezdülését is. Elhúzta a kezét, és végigsimított a homlokán, és elmélyülten nézett maga elé. Elmosolyodott, hátradőlt, majd lassan felelt.

-- Imponáló, hogy engem kérsz karácsonyra. -- Újra a szemembe nézett. Meghatott volt. -- Örömmel beköltözöm, ha tényleg ezt szeretnéd. De kérlek, azt azért ne hagyd, hogy télapó a harisnyádba gyömöszöljön!

Rég várt, meghitt karácsonyom lett. Beszélgettünk, filmeztünk, olvastunk egymásnak, játszottunk, szeretkeztünk. Vagy csak ültünk csöndben, ki-ki a maga kis világában, és a szemünk sarkából örültünk egymásnak.

Életem legszebb részének nyitánya volt.

Bizonyára látszott rajtam, hogy kellemes gondolat töltött el, mert a nosztalgiázásból férjem hangja cibált vissza a valóságba.

-- Jó látni, drágám, hogy az utóbbi időben mennyivel boldogabb vagy.

Ennyit vett észre a gyötrődésből, amin átmentem az elmúlt hetekben? Merev arccal megköszöntem, ahogy egy engedelmes feleséghez illik, ha bókot kap, majd kimentem a konyhába, hogy elrejthessem a feldúltságom.

A vendéglátás remekül sikerült. A kicsit már ágyba tettem, és már férjem is aludt, amikorra helyre állt a rend, aminek másnap kellett fogadnia a családot. Félholt voltam a fáradtságtól, utam mégis a dolgozószobába vitt, nem a hálóba.

Az elküldetlen levelekkel nem megyek semmire. Beszélnem kellett valakivel. Összeszedtem, hát minden emlékem Andrásról, és próbáltam megeleveníteni, mintha csak írhatnék neki egy csevegőprogramon keresztül.

András: Instant messaging. Bár ma már nincs MSN Messenger, akkoriban azt használtuk.

Erika: Köszönöm. Látom, megy ez. Szükségem is lesz az emlékezőkészségedre, mert nehéz kérdéseim lesznek.

Különös élmény volt. Elég volt csak elképzelnem, hogy neki írok, és már mosolyogtam.

András: Számíthatsz rám.

Erika: Ki vagyok?

András: Bumm, a közepébe. Látom, nem kerülgeted a témát. Hát, én sem fogom. Megmondom őszintén, nem tudom. Évek óta nem létezünk egymás számára. De azt el tudom mondani, kinek láttalak.

Erika: Mesélj, kinek láttál.

András: Jó embernek, olyan értékrenddel, amelyre büszke lehetsz. Talán idealista kissé, de képes kiállni a véleményéért. Visszahúzódó, mégis segítőkész. Igen, ilyen lány voltál. Féltél az emberektől, de volt erőd, hogy önazonos maradj, amikor kell. Mindig csodáltalak ezért.

Erika: Sokszor mondtad. Másért is fel lehetett rám nézni?

András: Jó szakember voltál, de több annál. A kíváncsiságod, a tudásszomjad nyűgözött le igazán. Lelkesítő volt veled beszélgetni. Nyitott voltál, hogy rugalmas gondolkodásoddal bármit megtanulj, hogy empátiáddal bárkit megérts.

Erika: Elfogultnak érezlek.

András: Természetesen, a szubjektivitásom kizárhatatlan. Szerettelek. Hasonlóságaink felfedezése és megszeretése saját magunkhoz is közelebb vitt minket. Egymás elfogadása lehetővé tette, hogy elfogadjuk önmagunkat is úgy, ahogy soha azelőtt.

Erika: Átlagos esetben egy ilyen kapcsolat alapból kudarcra ítélt. Túl egyformák voltunk, nem?

András: A kapcsolatunk rendkívüli volt. Az is ahogy indult. Az is ahogy vége lett. Te magad is az voltál. Soha olyan megbízható barátom nem volt mint te. Senkivel nem tudtam olyan meghitten beszélni, mint veled. Bármikor. Bármiről.

Erika: Együtt mindent megoldottunk.

András: Egyedül is képes voltál rá. Rám nem volt szükséged hozzá.

Erika: Mit kellene tennem, szerinted, hogy olyan jól érezzem magam a házasságomban, mint veled?

András: Az első pillantásunktól fogva bíztunk egymásban.

Erika: Miles naponta visszaél a bizalmammal. Hiába igyekszem úgy felépíteni az életemet, hogy ne számítsak rá, újra és újra magamra hagy a gondjaimmal, és ha kérem, hogy segítsen egy kicsit, arcomba csapja, hogy lám, megint neki kell megoldania mindent.

András: Szóval, mindketten egyedül érzitek magatokat.

Erika: Ez eddig eszembe sem jutott. Annyit beszél a munkájáról, és mindig meghallgatom. Mindent megadok neki, amit kér. Hogyan lehet ő is magányos?

András: Talán nem meri kérni, amit igazán szeretne. Kiszolgáltatná. Ismered azt a kifejezést, hogy a diktátorok magányossága?

Erika: Lehet, hogy többször meg kellene fognom a kezét, belenéznem a szemébe, és azt mondanom, hogy... Mit mondhatnék neki őszintén, azok után, amit elszenvedek tőle minden nap?

András: Hát, csak mondd, hogy "oké vagy". Vagy használd a gyönyörű szemed, nézz rá, és öleld meg szó nélkül.

Erika: Hát, nem lesz könnyű. Jobbára rosszul vagyok a jelenlététől is.

András: Egy pár próbát megér. Az eredmény kellemesen meglephet mindkettőtöket. Szorítok nektek.

Erika: Nem vagy féltékeny, amikor ilyeneket mondasz?

András: Csak szomorú.

Erika: Miért?

András: Hát, pillanatnyilag te képzelsz el engem. Bármiért szomorú lehetek, amiért szeretnéd. Te mit sajnálsz legjobban?

Erika: Hogy visszaadtam azt karácsonyi ajándékot. Bárcsak betoppannál, és tényleg beszélhetnénk.

András: Miért nem keresel meg a valóságban? Hallottál már a közösségi oldalakról?

Erika: A férjem agyonütne, ha Facebookoznék. Azt sem engedi, hogy a szüleimet felhívjam telefonon.

András: Ezek a tilalmak, ahogy most én is, csak a fejedben léteznek. De megértem, hogy rettegsz áthágni őket. Ha ez nem megy, beszélgess emberekkel, építs ki új kapcsolatokat.

Erika: Miles nem fog örülni.

András: Annak jobban örülne, hogy ha tudná, hogy képzeletbeli barátokkal csevegsz?

Erika: Rátapintottál a lényegre. Jól van, a szilveszteri partin elég sokan lesznek. Megpróbálok valakivel másról is beszélni, mint az időjárás és a menü.

András: Remekül hangzik.

Erika: Nem tudom, elég nagy őrültségnek hangzik.

Abbahagytam a gépelést. Egy képzeletbeli beszélgetőtárs aligha tudott volna valóban megnyugtatni arról, mi őrültség, és mi nem az.