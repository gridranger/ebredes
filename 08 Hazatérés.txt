# Hazatérés

Kis késéssel, délután három körül érkeztem meg Ferihegyre. Meglepett, mennyire meleg van. Vagy tíz fokkal volt több, mint amihez szoktam. Csak álltam a buszmegállóban, hosszúnadrágban, farmerdzsekivel a hónom alatt, és arra gondoltam, mekkora utat tettem meg.

Egy napja még rabszolga voltam, bezárva a világba, amelyet a bűntudat, kötelességtudat és a szégyen őrzött. Egy éve pedig még csak tudatában sem voltam, hogy abnormális az életem.

Hazajöttem.

Váltottam pénzt, és vettem BKV-jegyet. Amikor kiderült, hogy a jegyem nem érvényes arra a BKV-buszra, amely bevisz a városba, és külön kellett rá jegyet vennem háromszoros áron, máris éreztem, hogy tényleg újra otthon vagyok. 

Az Astorián leszállni kész időutazás volt. Vonzott az egyetem. Andalogtam a kedvenc folyosóimon, és üldögéltem egy kicsit a rejtett zugokban, ahol régen. Átsétáltam a kerten, és benéztem egy másik épületbe is. Megálltam a terem előtt, ahol egyszer egy fiatal férfi szemébe nézve megtaláltam a lelkem tükörképét.

Milyen szabad voltam akkor! Tudtam, az leszek megint. Bár a szívem hozzá volt láncolva egy kisfiúhoz.

Beültem egy kávézóba, ahol volt wifi, és felnéztem a netre. Miles nem jelentkezett. Pár hetem még biztos akad, mielőtt megérti, hogy nem fogok visszamenni soha többé. Várt viszont egy kellemes meglepetés. Bálint visszaigazolta, hogy ismer. Kevés barátom lévén ő volt a legjobb esélyem arra, segítséget kapjak. Egyrészt Szerelmem miatt jóban voltunk régen, másrészt olyan hatalmas kapcsolati hálót épített ki, amelyről átlagember álmodni sem tud. Mindenre akadt egy cimborája.

Kapóra jött, hogy a Facebook-ismerősöket fel lehet hívni interneten át, mivel az európai mobilhálózatra nem ment fel a készülékem. Bálint meglepően gyorsan fogadta a hívást.

-- Halihó! -- rikkantott bele vidáman a telefonba. -- Már vártam, hogy jelentkezz!

-- Szia, Bálint! -- mondtam. -- Tudunk most beszélni?

-- Hogyne -- felelte. -- Öntsd ki a szíved!

-- Attól megkíméllek -- nevettem. -- Segítséget szeretnék kérni. Tudsz valaki megbízhatót, akinél ellehetek egy pár hétig albérletben?

-- Persze -- felelte. -- Ennél könnyebbet nem is kérhettél volna! Nejemmel ingatlanban utazunk mostanában. Hányan vagytok?

Lám, a skalpvadász megnősült. Ennyire soká voltam távol.

-- Egyedül. Egy pici szoba is megteszi.

-- Van.

-- Tudtam, hogy a legjobbhoz fordulok.

-- Biztosra mentél -- felelte önelégülten. -- Az ellentételezést természetben kérem, ha megjöttünk a nyaralásból.

-- A régi nóta?

-- Hé, ez béna volt! Nem ismerek rád! Csattanós revánsra számítottam -- felelte Bálint. -- Minden rendben van veled?

-- Kösz, megvagyok -- válaszoltam elszorult torokkal. -- Figyelj, nem tudom, tartjátok-e a kapcsolatot, de megtennéd, hogy Andrisnak nem szólsz arról, hogy hazajöttem?

-- Tőlem nem tudja meg! -- fogadkozott.

Aztán elmondta a címet, meg hogy kitől tudok a házban kulcsot kérni. Úgyhogy megkerestem a házat, és benne Bea mama lakását. Egy nyugdíjas nénit vártam, de egy huszonéves kismama fogadott. Nevettünk egy jót Bálinton, aztán gyorsan elbúcsúztam. A vállán nyáladzó kislány látványa saját kicsikémre emlékeztetett, amikor ennyi idős volt. Túlságosan fájt.

Bálint lakása remekül fel volt újítva, és aki berendezte, jól használta ki a teret. Kényelmes konyha, nappalival és két önálló szobával.

Levettem a cipőm, kipakoltam a hűtő egyik polcára a vacsorám, aztán megnéztem hol fogok aludni. Bekopogtam az első szobába, és benyitottam. Nagy részét plafonig feltornyozott költözködődobozok és szatyrok töltötték meg. Foglalt. A másik szoba kisebb volt, viszont láthatóan lakatlan. Ez az! Ledobtam a táskám, és végigfeküdtem a letakart ágyon. Bámultam a plafont.

Mit keresek itt? Pánik kerülgetett, amiért a semmi közepén heverek, ahelyett, hogy a fiammal lennék. Terv kellett, hogy legyen perspektívám.

Kell egy zuhany. Vacsora. Aztán alvás, amíg csak össze nem tudom szedni magam. Reggel veszek egy olcsó mobilt. Felhívom a szüleim, és meglátogatom őket. Kellemetlen lesz, de már csak jobbak lehetnek a dolgok. Egyelőre eddig láttam előre.

Az elején kezdtem. A szobámban találtam két törölközőt, erre nem volt tehát gondom. Tusolás után nekiláttam kimosni a szennyesem kézzel, és még ezzel foglalatoskodtam, amikor kattogni kezdett a bejárati ajtón a zár.

Kezet töröltem, és mentem bemutatkozni. Mire kiléptem a fürdőből, a férfi már benn volt a lakásban, zárta az ajtót belülről.

-- Szia! -- köszöntem. -- Az új lakótárs vagyok...

A férfi sarkon fordult.

-- Erika! -- Hangja olyan volt, mint akit épp keresztüldöftek.

András volt az.

Elállt a szavam. Láthatóan ő sem számított rá, hogy erre jön haza. Iszonyúan nem akartam, hogy ott legyen. Miért pont ebbe a lakásba kerültem? Az a rohadék Bálint! Ezt direkt csinálta.

Sosem láttam Andrást azelőtt ilyennek. A szeme hideg és feldúlt volt.

-- Bálint hívott ide? -- kérdezte nyersen.

Hátat fordított, letette a táskáját, majd a konyhába ment, hogy kipakolja a saját bevásárlását.

-- Nem -- feleltem, és követtem. -- Átutazóban vagyok. Kellett egy lakás, és tőle kértem segítséget. Már látom, mekkora hiba volt.

Láttam, hogy erőt vesz magán, hogy jó képet vágjon a helyzethez.

-- Szóval, téged húzott csőbe velem... -- állapította meg, megrázta a fejét, aztán eltűnt a hűtőajtó mögött. -- Bocsáss meg akkor a stílusért. Kijutott nekem mostanában.

Ahogy becsukta a hűtőt, már simább volt az arca. Eszembe jutottak a dobozok, és sortársamnak kezdtem érezni.

-- Hidd el, megértelek -- mondtam. -- Egy hátizsákban van az életem. És azt sem tudom, ki vagyok.

Szeme elkerekedett, és megtelt együttérzéssel.

-- Mi történt veled? -- kérdezte gyöngéden.

Lesütöttem a szemem. Nem tudtam beszélni róla. Nem akartam, hogy őt is megmérgezze a múltam.

-- Hagyjuk. Szeretnéd, hogy elmenjek?

-- Nem gondolhatod komolyan.

Visszanéztem rá.

-- Figyelj, talán Bálint trükközése jól is elsülhet -- mondta, és megvonta a vállát. -- Mindketten a padlón vagyunk.

-- Hát, ironikus, hogy még mindig megvan a szinkron köztünk -- feleltem keserűen.

-- Igen. Talán pont ez kell nekünk. Nem tudod ki vagy? Hát, én emlékszem. Ha pedig rád nézek, eszembe jut, hogy vannak még őszinte nők.

-- Nem is tudom. Meg vagyok zavarodva. Ne vedd rossz néven, de feszélyez, hogy itt vagy. Egy órája még azt hittem, hogy ennél már nem lehet komplikáltabb az élet, erre beállítasz. Közben meg örülök neked.

-- Teljesen megértem -- felelte, és leült a konyhaasztalhoz. -- Hetek óta senkit nem akarok látni. Te vagy az egyetlen, akiről el tudom képzelni, hogy elviseljem. Viszont most már azzal is szembe kell néznem, hogy nem csak a saját életem rontottam el. Bár rájöttem volna időben, mit akarok, és veled mentem volna! Te sem itt tartanál.

-- De hisz az én hibám -- mondtam meglepetten, és leültem vele szemben. -- Ha nem megyek ki tanulni... Egy percig sem hibáztattalak, soha.

Néztük egymást, és lassan mosolyogni kezdtünk. Minden másodperc egyre mélyebbre vitt, megbékélt a lelkem. Légzésem lelassult, mély lett, néha szaggatott. Minden olyan természetessé vált.

Amint rájöttem, mi történik velünk, fájdalom cikázott végig rajtam.

-- A szobámban leszek -- álltam fel.

-- Jó van -- felelte zavart arccal.

Kétségbeesés, önvád és fájdalom tükröződött rajta. Vagy csak a saját érzéseim vetítettem ki rá?

-- Amíg nem hoztam helyre magam, nem szeretnék újabb kapcsolatot. Még veled sem -- jelentettem ki.

-- Én sem -- nevetett fel. -- Szörnyű ezt kimondani, de könnyebb tőle!

Pontosan. Megnyugtatott. Pár szóval elbúcsúztam, még gyorsan befejeztem a mosást, aztán visszamentem a szobámba. Ágyneműm nem volt, így hát csak a melltartóm vettem le, majd végigfeküdtem az ágyon, és igyekeztem elaludni.

Nehéz volt. Hiányzott a kicsi. Görcsösen. Majd megszakadt a szívem, amiért át kell élnie, hogy elhagytam. Csak rá gondoltam, amíg el nem nyomott az álom.

Úgy öt órával később ébredtem. Megkönnyebbülés volt, hogy egyedül vagyok az ágyban, és nincs mellettem a fújtatóként szuszogó idegen, akitől kilel a hideg. Kimentem a fürdőbe. Ahogy visszaindultam a szobámba, András bukkant elő a nappaliból.

-- Azt mondtad, hátizsákkal vagy -- mondta. -- Gyere, adok ágyneműt.

-- Egy párna jól esne -- mondtam álmosan. -- Már eléggé elmacskásodott a nyakam így is.

-- Jól van -- mondta, és maga után intett.

Megálltam a szobája ajtajában az ajtófélfának dőlve, és néztem, ahogy egymás után pakolja a dobozokat. Bár férjem határozottsága mögött lett volna ennyi figyelmesség. Vándoroltak a tele kartondobozok, néztem, ahogy dolgoznak az izmai a pólója alatt.

-- Edzel? -- kérdeztem.

-- Nem, csak nem találom a huzatokat.

-- Nem most -- nevettem bágyadtan. -- Általában.

-- Futok -- felelte. -- Meg néha jógázom. A mozgás segít, amikor lehangolt vagyok.

Közben megtalálta a dobozt, és kicsomagolta belőle a párnát meg a huzatot.

-- Tényleg segít -- mondtam. -- Én is szoktam futni. Egyszer mehetnénk együtt.

Komolyan gondoltam, vagy csak elkapott a közös pont feletti öröm, azért mondtam? Miért akartam belerángatni az egyik kedvenc magányos tevékenységembe? 

-- Jól hangzik -- felelte mosolyogva, és a kezembe nyomott egy felhúzott párnát meg egy könnyű takarót. -- Tessék. Szép álmokat.

-- Köszönöm. Igazán kedves tőled.

-- Ugyan már! Szólj, ha valami kell még.

Megköszöntem, és mentem megágyazni magamnak. Ruhában viszont nem fekhettem le mégsem. Pizsamám nem volt. Menjek kérni azt is, és András ruhájában aludjak, vagy egy szál bugyiban feküdjek egy szobányira tőle? Átkopogtam egy pólóért.

A kopogásra a nappaliból került elő egy fekete verseskötettel a kezében.

-- Persze -- bólintott mosolyogva a kérésemre. -- Megnyugtat, hogy nem meztelenül fekszel tőlem egy karnyújtásnyira.

-- Látom, nagyon foglalkoztat, mi folyik a szobámban -- mondtam hunyorogva.

-- Ne haragudj. Rossz beidegződés. Volt feleségemet is ezzel kergettem az őrületbe.

-- Azzal, hogy rólam fantáziáltál? -- ugrattam.

-- Dehogy is, azt sosem mondtam neki -- nevetett. -- A gondoskodással. Azt mondta, hogy inkább érez az anyjának, mint a férjének. Neki olyan valaki kellett -- keserű lett a hangja --, akinek van tekintélye. -- Legyintett. -- Tessék a póló.

-- Biztos jól kijönne a férjemmel -- feleltem könnyedén. -- Köszönöm -- Majd egy pillanattal később hozzátettem: -- Fel a fejjel!

Közben könnyedén megsimítottam a karját, mert elég összetörtnek tűnt.

-- Te is -- felelte, és viszonozta, de nem nézett a szemembe közben.

Jó éjt mondtunk egymásnak, és visszamentem a szobába. Levetkőztem, felvettem a pólót, majd lefeküdtem. Kellett az a párna, és jól esett beburkolózni a takaróba. Viszont kelletlenül ért, hogy kölcsön holmiban alszom. Eddig terjedt az önállóságom? Máris egy másik férfi gondoskodása kell, hogy egyáltalán aludni tudjak?

Minél tovább tűnődtem ezen, annál rémültebb lettem. Hová vezet ez? Hogy leszek képes új életet építeni egyedül, hogy visszakapjam vagy egyáltalán csak láthassam a fiamat, ha egy nap alatt elkallódom?

Villanyt kapcsoltam, és kiültem az ágy szélére, hogy összeszedjem magam. Tudatosítottam, hogy eltúlzom az ágynemű és a póló jelentőségét. Úton vagyok szüleimhez. Rendezem velük a kapcsolatom, és ott, a saját szobámban, a saját holmijaim között összekaparom magam. Kiutazom, lakást keresek és munkát. Elvállalok bármit. Felépítem az életem.

Kiszabadultam a saját elmebörtönömből. Mitől félek még? Hogy belesétálok egy ugyanolyan kapcsolatba? András mellett? Röhej! Soha nem akarna rám erőltetni semmit. A feleségére sem akart. Ez lett a veszte is. Az az eszehagyott liba!

Azt sem tudtam, mit érzek hirtelen. Dühöt. Irigységet. Türelmetlenséget. Tehetetlenséget. Felrángattam magamra a farmerem, és kimentem a nappaliba. Még ott olvasott. Felnézett a könyvből jöttömre.

-- Feldúltnak tűnsz -- állapította meg.

-- Az is vagyok. Kikészít, amit a nejedről mondtál!

-- Sajnálom, hogy felzaklatott.

-- Ne azt sajnáld! -- kiabáltam rá. -- Sajnáld azt az ostoba nőszemélyt, aki elhagy téged! Leél majd egy évtizedet agymosottként egy pöffeszkedő hatalommániás marhával, és sír majd, amikor megérti, mit dobott el.

Felállt a kanapéról, és különösen nézett rám.

-- Rég nem mondott senki ilyen kedveset nekem -- felelte csendesen kisvártatva.

Remegtem az indulattól. Ölni tudtam volna. Nem is értettem miről beszél. Meredten bámultam rá magyarázatért. Pillantásával lefegyverzett, közelebb lépett, és megölelt.

-- Ez a te történeted? -- kérdezte együttérzéssel. -- A hatalommániás pöffeszkedő?

Az volna? Mintha magam sem értettem volna, amit mondok. Jó ég! Legalább előtte sosem kellett szégyenkeznem. Ilyen könnyűnek akarom érezni magam örökké. Ne engedj el!

-- Elmeséled a tiédet? -- kérdeztem végül.

Leültetett maga mellé, és elmesélte. Szép, kedves, elkényeztetett nő. Szerelem, jegyesség, házasság, a szokásos. Aztán a férj rájön, hogy megcsalják. Majdnem válás, megbocsátás, kertes ház, gyermekvállalás. Az első ultrahangra induláskor a kérdés:

-- Nem lenne gond, ha inkább az igazi apjával mennék?

Válás.

Elmeséltem én is a sajátom.

-- Mekkora egy vesztes! -- fogta a fejét András. -- Minek kellettél neki, ha pont te nem kellettél neki? El sem hiszem, szakácsnak, kertésznek meg ágybetétnek használ valaki, és észre sem veszi azt, ami nekem a legjobban hiányzott.

Szerepeket cserélgetve vigasztaltunk és vigasztalódtunk. Újabb és újabb fájdalmakat öklendeztünk fel, hogy megértést és gyógyító szavakat kapjunk egymástól. Végül csak ültünk kimerülve, csöndben egymás mellett, és néztünk a semmibe. Kapaszkodtunk egymás kezébe bizonytalanul. Annyi sok rideg nap után hihetetlen volt, hogy van, aki meghall és elfogad.

Odakinn hajnalodott.

-- Mész reggel dolgozni? -- kérdeztem nagy sokára.

-- Kiveszek egy napot.

-- Így maradnék örökre -- mondtam, és a kezünkre pillantottam --, de azt hiszem aludnunk is kellene.

-- Jól van -- egyezett bele, felállt, és megindult, anélkül, hogy elengedte volna a kezem.

Átfutott az agyamon, hogy mit képzel, amiért csak úgy magával visz. Aztán elgondolkodtam. Mondhatnék nemet anélkül, hogy bajom lenne belőle? Neki? Bármikor. És vajon akarok nemet mondani?

Két napja még a férjem mellett aludtam, mint egy érintetlen hideg kődarab, és most ujjongott testem-lelkem, hogy valaki mással bújok ágyba. Fáradtak voltunk ahhoz, hogy szeretkezzünk, de nem számított. Az intimitásnak az a foka, ahová a beszélgetés során eljutottunk, bőven túltett mindenen, amit a házasságom valaha adott. Nem Mileshoz voltam hűtlen, vele csaltam meg Andrást és saját magam.

Nem éreztem szégyent, amiért András nézte, ahogy leveszem a nadrágom. Természetes volt, ahogy a takaró alatt hozzábújnom is. Annyiszor történtek már meg ezek. Annyira hiányzott!

Nem tudom, mit képzeltél, Bálint, te őrült, hogy így mertél velünk játszani, de köszönöm.