# Megjelenés

Kísértett a rajz. A nyugtalan percekben tudatomban tomboló tornádó újra és újra elém hozta. Mintha nem lett volna elég dolog, ami nyomaszt. Gyűlölettel és szorongva gondoltam rá. Végül, pár hét múlva, amikor a dolgozószobát takarítottam, úgy döntöttem, szünetet tartok, és szembenézek vele. 

Éppen olyan szerencsétlen arckifejezéssel néztem a képre, mint amit annak a fotelben ülő szőke nőnek rajzoltam. Néztem szánalmas önmagam, akit fiatalabb önmagam biztat, és próbáltam kitalálni, mi lehet az, amitől retteg.

A takarítás várhatott. 

Lapoztam. Ceruza a kézbe. Ezúttal a fotelből ábrázoltam a szobát. A fókuszt ösztönösen eltoltam kissé lefelé, a padló irányába. Annyit ültem abban a székben leszegett fejjel, hogy pontosan emlékeztem a motívumokra, amelyek a széles, art deco íróasztal geometrikus mintával tagolt hátoldalán a központba kerültek. Utánuk elkészítettem a szőnyeget, felvázoltam a falakat és az ablakokat. Körben ritmikusan osztották fel a teret a polcok jelzésszerűen megrajzolt könyvek százaival.

A középpont eltolása miatt az asztal mögötti alak, amelyet eddig kihagytam, a kép tetejére helyeződött. Felülről uralta a teret. Én ülnék ott valóban? Magamtól félek annyira?

Apám már nem ül abban a székben. András sosem pályázott rá. Miles pedig talán megpróbálta bitorolni... Irigység lobbant bennem, ahogy rá gondoltam. Az az én helyem!

Már kétszer szerepeltem ebben a képzeletbeli jelenetben: a jelenlegi önmagamat bátorította régi. A kompozíció azt diktálta, hogy abban a székben a jövőbeli énem üljön.

Izgalom fogott el. Milyen ő? Milyen leszek?

Egyenes tartás, és a régi mosoly. Ez biztos.

És fekete haj. Igen, az vagyok én! Minden gondolat egy kis diadal volt.

Szemüveg. Hordanom kellene, de férjem szerint tudálékos lesz tőle az arcom. Hála neki, fiam is kinevet, ha hordom. Számít ez? Fekete keretes szemüveg. Igen, gondoltam, hogy jól áll!

Egyszerű fehér póló, rajta egy pipával. Nem egy logó, inkább olyan, mint amilyet a jelölőnégyzetbe teszünk, ha valami oké. Ez a nő nagyon is az.

Rajzol épp, abból néz fel. Mert ez is én vagyok, még ha nem is csináltam évekig. Ahogy elkészültem a jobbjával, megremegett a ceruzám hegye.

Nincs gyűrűje! Ez egy elvált nő!

Letettem a ceruzát, és indulatosan ellöktem a füzetet. Ijedten lapultam a székbe. Jó pár mély lélegzetvételbe került, mire meg tudtam nyugtatni magam. Kézbe vettem a képet, és áttanulmányoztam, mintha először látnám.

-- El fogok válni -- állapítottam meg tárgyilagosan.

Egyszerre éreztem magam megkönnyebbülni és kétségbe esni.

Visszazártam a fiókba a füzetet, és folytattam a takarítást, hogy érezzem, az idő nem állt meg. Feldúlt voltam. A szabadulásom foglalkoztatott. Ekkor még nem vetetettem el teljesen, hogy boldog legyek a férjemmel, de már nem éreztem valószínűnek.

Minden eddiginél nehezebb időszak következett.

Egyre kevésbé bírtam, hogy ugráltasson, és egyre gyakrabban döntöttem szabadon. Vállaltam az összetűzést. A ház zengett, az ajtók csapódtak. Az állandó veszekedések feszültsége átragadt Robira is, szinte megkergült. Hisztis és szófogadatlan lett, állandóan tombolt. Megértő próbáltam vele lenni, de nem volt könnyű, hiszen magam is folyton feszült voltam jobbára, Miles pedig rajta élte ki a dühét, ha rajtam nem sikerült.

A legnagyobb béke akkor volt, amikor mindenki került mindenkit. Ilyenkor csak a közös étkezések robbantották ki a háborút. Néha már inkább csendben ettünk. Mármint Robi meg én, mert Miles szája állandóan járt. Idióta munkatársak, idióta politika, idióta feleség, idióta gyerek, az élete egy pokol. Mindenki hibás volt ezért rajta kívül.

Mióta fiam lelki békéjét sem szavatolta a család, egyre fogytak az okok, hogy elviseljem ezt az életet.

Legközelebb, amikor időpontom volt a fodrászomnál, és megkérdezte, a szokásos legyen-e, megráztam a fejem:

-- Fesse feketére.

-- Feketére? Mit fog szólni a férje?

Mély levegőt vettem, hogy felpattanjak a székből, és elküldjem melegebb éghajlatra, de láttam, jószándékkal kérdezi.

-- Fekete hajam volt, mikor megismerkedtünk -- válaszoltam végül színtelen hangon. -- Talán visszahoz valamit a régi időkből.

-- Az egészen más -- kuncogott cinkosan.

A hatás elképesztő volt. Végre az nézett vissza a tükörből, akit vártam. Soha többé nem mondja meg más, milyen legyek.

Fiam megijedt, amikor délután érte mentem. Elbújt az óvónője mögé, alig tudtam kicsábítani a kocsihoz. Nem is szólt hozzám, mint aki fél. Szinte már hazaértünk, mire végre hang jött ki a torkán:

-- Mi van a fejeddel?

-- Így nézek ki igazából -- mondtam. -- Szerinted, kitől örökölted a fekete hajad?

Fészkelődni kezdett az ülésben, hogy lássa magát a visszapillantó-tükörben, és összehasonlítsa haját az enyémmel.

-- Tudod, az emberek néha befestik a hajukat -- magyaráztam tovább. -- De azt sem szabad túlzásba vinni.

-- Akkor nem azért csináltad mert beteg vagy?

-- Miért lennék beteg?

-- Apa mondta, hogy azért fáj sokat a fejed és azért kiabálsz mindig. -- Bátorítón hozzátette. -- Jobban leszel, csak meg kell várni.

Keserű nevetéssel robbant ki belőlem az indulat. Legszívesebben széttéptem volna Milest, amiért ilyeneket mond neki, de ez nem tartozott Robira.

-- Kedves tőled, hogy aggódsz értem -- mondtam. -- Ha beteg leszek, elmegyek orvoshoz, és az majd meggyógyít.

Egy ilyen ember felesége akartam maradni? Nem tudom, a betegség vádja fájt jobban, vagy az, hogy várja, mikor térek észhez.

Este persze ment a perpatvar. Nem hagytam magam meggyőzni róla, hogy egy új hajszín láttán a "mit tettél magaddal" a megfelelő hozzáállás. Végül közöltem vele, hogy nyugodtan fesse szőkére a saját haját, vagy keressen magának egy stepfordi feleséget. Aztán rávágtam az ajtót, kocsiba ültem, és elhajtottam otthonról.

Sosem mertem korábban így kilépni egy vitából, de nem érdekelt, mi lesz.

Beültem egy kávézóba, és remekül éreztem magam. Amíg a kávém iszogattam, regisztráltam Facebookra. Mrs. Oslert szerettem volna elérni. Mire végigbogarásztam a biztonsági beállításokat, már vissza is igazolta, hogy ismer. Küldtem neki egy rövid üzenetet, amelyben megköszöntem a legutóbbi beszélgetést, és megírtam, hogy sokat jelentett.

-- Szóra sem érdemes -- írt vissza. -- Egy kávé valamikor?

Váratlan fejlemény volt. Két nappal későbbre beszéltünk meg végül egy ebédet.

Otthon veszekedés, és bűntudatkeltés várt. Nem tanúsítottam ellenállást, de nem vettem a szívemre, amiket mondott rám. Engedelmesen elismertem mindent, beleegyeztem mindenbe, és nem érdekelt.

Hajszínem még másnap is okozott meglepetést. Mikor a hajnali zuhany után félálomban megláttam magam a tükörben, elsőre azt hittem, képzelődöm. Aztán elégedetten nyugtáztam: ez a valóság. És ahogy friss szemmel szemügyre vettem magam, rádöbbentem, milyen jót tesz a sport. A bőrömön látszott, hogy harmincas vagyok, de az alakom vonzóbb volt, mint valaha.

A felfedezés átformálta az énképem. Gondolatban többször visszakanyarodtam hozzá a nap folyamán. Különösen azért, mert észrevettem szokatlan jeleket. Az uszodában követtek szemükkel a férfiak. Rám mosolyogtak, ahogy eltoltam mellettük a bevásárlókocsit az áruházban. Megfogták az ajtót a parkolóházban. Megpróbálták felvenni velem a szemkontaktust, ahogy mellettem álltak a pirosnál. Vak voltam rájuk, amíg folyton az otthoni megfelelésen aggódtam? Vagy én voltam láthatatlan ijedt arcommal, behúzott nyakammal, és a büszke tartás meg a mosoly vonzotta őket?

Meglátták bennem a nőt. Legalább az idegenek, ha már a férjem nem. Felőle akár gumibaba is lehettem volna az ágyban. Ezen a téren is eldobható, mocskos kacattá silányított. Újabb részem tért magához. Észre sem vettem, hogy sérült. Azt hittem, szex iránti érdektelenségem a házasság természetes része, vagy azzal jár, hogy már nem friss, huszonéves vagyok. Egy frászt. Önmagam hiányának jele volt.

Tapasztalatlan voltam felmérni, mi természetes vagy átlagos, mivel férjem előtt mindössze egykori szerelmemmel voltam együtt. Bár kapcsolatunkat nem a testiség jellemezte elsősorban, azért számottevő része volt. Főképp, miután hozzám költözött. Könnyen beindultunk egymástól, ráadásul együttlétek után a szokásosnál is meghittebben tudtunk egymás felé fordulni. Még olyankor is tudtunk kívánkozni egymásra, amikor távol voltunk. Repkedtek SMS-ben a beszédes kacsintások. A köztünk vibráló különleges összhang miatt azonban azt a kapcsolatot aligha tekinthettem mintának.

Miles meg... Na, vele aztán sosem izzadtam össze a lepedőt. Annyi volt az előjáték nála, hogy megkocogtatta a vállam. Részéről veni, vidi, vici. Levezetésnek megmaradt az elégedett hortyogása. Semmi összebújás, becézgetés vagy lelki összefonódás, esetleg törődés azzal, hogy én is élvezzem, ami történik. Ha próbáltam kezdeményezni, hátha az jobban lázba hozza, nyersen elutasított. Legutoljára rám förmedt, miért viselkedem úgy mint egy útszéli. Reméltem, hogy ez is távol áll az átlagtól.

Ez volt az utolsó szög a házasságom koporsójába a megalázás, lenézés, ridegség és bizalmatlanság mellé, hogy a szex sem működött vele.

-- Mit keresek mellette?

Nem volt visszaút.

Eredeti hajszínemmel újfent kitűztem a zászlómat saját testemre. Visszafoglaltam. Rajtam áll, ki érhet hozzá. Bocs, Miles, te már nem.

Éjszaka, mikor már mindenki aludt, kissé félrevonultam egy feszültségcsökkentő fürdő kedvéért. Mikor kellemesen ellazultam, őrült ötletem támadt.

Az indította be, hogy bevillant, milyen volt, amikor Szerelmemet először meghívtam magamhoz. 

Nyár eleje volt sikereseknek, vagy pótvizsgaidőszak azoknak, akik elhasaltak egy-egy kollokviumon. Szüleim Ausztriában. Vigyáztam a házra. Éltem az eltartott egyetemisták gondtalan életét. Akkor már bizalmas barátok voltunk Andrással. Egy hete nem találkoztunk, csak írogattunk egymásnak online. Néha telefonáltunk. Egyik este ugyanígy pihentem egy nagy kád vízben, miután kiélveztem a magány örömét. Gondtalan voltam, boldog, és rá gondoltam. Kezem pedig önállósította magát, leállította a zeneválogatást a telefonomon, és hívta őt.

-- Szép estét -- sóhajtottam bele a vonalba, mikor felvette.

-- Erika, de örülök, hogy hívtál! -- Lelkes volt. 

-- Épp te jártál a fejemben.

-- De jó! Miért, mit csinálsz épp? 

-- Hát... -- Túlságosan bágyadt voltam szemérmesen mellébeszélni. -- Igazából a fürdőkádban ejtőzőm.

-- Az igen! -- nevetett. -- Másra számítottam, de... Megtisztelő. 

Nevettem én is.

-- Ha fura volt, hadd tegyem jóvá. Megengedem, hogy te is gondolj rám a zuhany alatt legközelebb.

-- Na, ez tényleg nagyvonalú -- kezdte, majd kis szünet után hozzátette: -- de lehet, hogy elkéstél az engedéllyel. 

-- Lehet? Te malac! -- hecceltem. Igazából pont ilyen választ vártam. 

-- Most komolyan a fürdőkádból ítélkezel felettem? -- vágott vissza jó kedvűen, mint akit szórakoztat a helyzet. -- Inkább mondd, miért hívtál?

-- Összefuthatnánk valamikor.

-- Remek lenne. Pest? Pécs?

-- Eljönnél egész idáig?

-- Persze! Gyönyörű város. Rég szeretném már megnézni, de még nem voltam. Annál jobbat el sem tudok képzelni, ha te kalauzolsz.

-- Én sem voltam még idegenvezető, de neked szívesen megmutatok mindent -- ígértem.

Kimondva ébredtem csak rá a kétértelműségre, de élveztem. Vissza kellett fojtanom a kuncogást. 

-- Örömmel bebarangolok veled minden zeget-zugot -- felelte különös gyöngédséggel a hangjában. 

-- Már nem a városról beszélünk -- állapítottam meg nevetve.

-- Nem -- ismerte el kedvesen.

Vele mindent meg lehetett beszélni.

Kinyúltam a telefonomért, és rákerestem Andrásra Facebookon. Gyorsan meglett, de a profilja csalódást okozott. Egy semleges fényképen kívül nem láttam semmit belőle.

Kísértést éreztem, hogy ismerősnek jelöljem, de megálltam. Nős vagy sem, valószínűleg segítene: bátorítana, talán el is jönne. Vagy csalódnék benne is, és támaszomat jelentő múltam is megroggyanna. Az én dolgom kiszabadulnom, szembenéznem a hibáimmal, esetleg elkövetnem újabbakat. Kellett, hogy enyém legyen a teljes felelősség.

Félretettem a telefont, és csukott szemmel hátradőltem. Régi rajzaimra gondoltam, amelyeket akkor készítettem, mikor még együtt laktunk. Vajon meg vannak még valahol? Békés volt elidőzni ilyen gondolatokon, a szokásos tépelődés helyett.