# Kevesebb felfordulás

Másnap vitt magával a lelkesedés. A léptem könnyű volt, a mosolyom őszinte, a gondolat, hogy este a papír meghallgat, erőt adott végigcsinálni a napot annak ellenére, hogy börtönben éreztem magam, ahol napi szinten megaláznak.

Amikor férjem rám kényszerített valamit, mindig nyomorultul éreztem magam, és lesütött szemmel somfordáltam el. Ez nem változott. Mit tehettem volna? De elég volt felidéznem, hogy valaha csodáltak a belőlem fakadó erőért, és újra átjárt a remény.

Éjszaka pedig felnyitottam a laptopot, és habozás nélkül írni kezdtem.

"Múltbéli Szerelmem!

El sem hinnéd, mi van velem. Egy börtönben élek. Saját hiszékenységemből és megalkuvásomból épült. Rám sem ismernél."

Anyanyelvemen írni nosztalgiával töltött el, a titokzatosság érzésével, és ez is kötött a régi világomhoz.

"Mielőtt megismertelek, jól megvoltam magamban. Aztán jöttél te, és megéreztem milyen édesen borzongat az izgalom, hogy őszintén megnyílok valakinek. Azt hittem, minden kapcsolat ilyen. Vagy legalább ilyen lesz idővel.

Mikor Milest megismertem, remekül érvelt, mindre volt válasza, ahogy neked is. Csak ő nem hallott meg sosem engem. Nehéz leírnom valakiről, aki a maga módján azért igyekszik jó lenni hozzám, hogy soha nem tisztelt. Lenézett az első pillanattól fogva."

Jól esett leírni, ami fájt. Behunytam a szemem. Mióta összejöttem Mileszal, szinte el is felejtettem mindent, ami előtte történt. Nem véletlen. Amikor régi sztorikat meséltem volna, feszült lett, haragvó és féltékeny. Egy idő után már magam sem gondoltam vissza, eltemettem a múltat benne Andrással és a régi önmagammal. De most emlékeztem.

-- Szeretnéd, hogy vörösre fessem a hajam? -- kérdeztem egyszer Andrást. Épp a moziból jöttünk kifelé.

-- A filmről jutott eszedbe? -- kérdezett vissza, és fürkészőn nézett rám.

-- Egyszer említettél olyasmit, hogy neked régi gyengéd a vörös haj.

Megrázta a fejét.

-- Hol van az már! -- nézett rám. -- Nekem te vagy a gyengém, akármilyen színű is a hajad.

-- Nyááálas -- feleltem volna, mert a hízelgésérzékelőm azonnal beriasztott, de a szemén láttam, hogy nem csak szövegel.

Végül nem mondtam semmit, csak belekaroltam. Talán egyszer vörösre festem majd a hajam, gondoltam, de nem mostanában.

-- Szeretem, hogy tudod, ki vagy. Ha hasonulni próbálsz az ízlésemhez, távolodni fogsz attól, aki tetszik.

-- És mondja csak, Paradoxon úr, mi lenne, ha holnap levágatnám kopaszra a hajam, mert úgy érezném jól magam?

Szerelmem megállt, hátralépett, és állát elgondolkodón fogva végigmért.

-- Izgalmas kérdés, kollegina! -- mondta előadói hangon, majd visszatért a sajátjához. -- Biztosan szokatlan lenne elsőre. De kiemelné a szemed. -- Váratlanul magához húzott, és gyöngéden két kezébe fogta a fejem. -- Az agyad szeretem. A csomagolással azt csinálsz, ami jól esik.

-- Csak azért mondasz ilyeneket, hogy te csinálhass a csomagolással, ami jól esik -- feleltem gyanakvón.

-- Ugyan, ha igent mondtam volna a vörösre és nemet a kopaszra, azt akkor is hagynád. Egy ideig. Amíg meg nem jön az eszed.

Mennyire más volt, mint Miles, aki ismeretségünk első napján kinyilatkoztatta, hogy egy magára valamit adó nő, az szőke, sőt hosszan érvelt is mellette. Később aztán rákérdezett néha, gondolkodtam-e a festetésen. Akkor kellett volna elküldenem a fenébe. Milyen lelkesen fogadta, amikor kipróbáltam a színt. Azóta sem engedte, hogy váltsak.

"Első angliai szemeszterem során meghívtak, hogy a karácsonyi ünnepeket az egyik srác családjánál töltsem. Vidéki karácsonyt nem utasíthattam vissza. Többen mentünk volna, ismerősök, de végül úgy alakult, hogy csak a házigazdánkat ismertem. Ő mutatta be Milest, egy barátját, aki már végzett a jogi karon. Egyedül találtam magam egy meglehetősen egységes közegben, amely teljesen idegen volt számomra. Csupa csőlátású figura. Minden beszélgetésben én húztam a rövidebbet. Ugyan mire is mehetett volna egy idealista diáklány három begyöpösödött ügyvédgenerációval meg a hasonló gondolkodású baráti társaságukkal szemben?

Miles állandóan mentegette a viselkedésem a többiek előtt, mintha legalábbis a bolond húga lennék. Folyton a sarkamban volt, és beszélgetni próbált, felnyitni a szemem a világra. Értsd, a saját értékrendjére. Eleinte még éreztem, milyen abszurd az egész. El is akartam utazni, de lebeszélt, hogy nem sérthetem meg a vendéglátóinkat ilyesmivel.

Maradtam hát, és napról napra tűrtem, ahogy aláznak elnéző mosollyal. Mikor végre visszautaztam a kollégiumba, emlékszem, a többieknek, aki nem jöttek, meséltem, milyen beképzelt és kiállhatatlan Miles. Úgy örültem, hogy megszabadultam tőle! De tévedtem. Felbukkant, és árnyékként követett folyton. Ha elküldtem a fenébe, megbocsátón kioktatott az illemről, meg hogy szükségem van őrá, és nem tágított. Egyre kevésbé voltam képes kiállni magamért vele szemben.

Már akkor is azt csinálta, mint ma is, hogy mindent leszólt, és nevetségessé tett, ami nem tetszett neki, és minél inkább ellenálltam, annál ostobábbnak állított be. Egy ideig még tartottam magam, de bárhova mentünk, előadókészsége mindenkit meggyőzött, miközben én rendszeresen megszégyenültem.

Abszurd, de annyira átmosta az agyam, hogy hamarosan összejöttünk, ahelyett, hogy leráztam volna. Végül lebeszélt arról, hogy folytassam a tanulást, és hazahozott magával az Államokba.

Szerinte, egy naiv, szeleburdi nő vagyok, akiből lehet valaki, feltéve ha megértő kezek terelgetik. És tudod, a legrosszabb, hogy azzá is váltam. Már nem merek szólni, ha nem értek egyet, csak keserű szájízzel beleegyezem bármibe, és sokszor csak tétovázom, amikor nem tudom mit vár tőlem.

Oda költöztünk, ahova akart, ott dolgoztam, ahol jónak látta, olyanra festettem a hajam, amilyenre elvárta, oda és akkor megyek, amikor megengedi. Csak a barátaival találkozom, mert egyébként szörnyülködik, kikkel állok szóba. Azt csinálom, amit jóváhagy, különben veszekszünk, és úgy is neki van igaza. Feleségül akart venni? Az volt a normális. Gyereket akart? Szültem, az volt a minimum. Szerettem a munkám? A nő hivatása az anyaság! És gyereket neveltem, és háztartást vezettem, és megszakítottam a kapcsolatom veled, a szüleimmel, a barátaimmal. Rossz hatással voltatok rám szerinte. Mennyi vitám volt vele ezek miatt. Mennyi fájdalom és megaláztatás. Végül behódolás. Mindig.

Hová lett a hősöd?"

Itt félbehagytam a levelet, mert kezdtem megrémülni az indulatoktól, amelyek feltörtek belőlem a férjem ellen. A rossz dolgok ellenére, figyelmeztettem magamat, elhalmozott rengeteg jóval, eltartott, megteremtette körém azt a kényelmet, amelyre annyian hiába vágynak egész életükben. És persze, nem utolsó sorban, a fiam apja volt.

Megvonaglottam a gondolatra, és keserű szájízzel folytattam a levelet.

"Hát, egyszer majdnem hős lettem.

Már terhes voltam, amikor nagyon összevesztünk. Nyaraltunk éppen, tehát az első trimeszterben lehettem. Nem is emlékszem pontosan, min vitáztunk. Talán azon, hogy a szüleimet szerettem volna felhívni a hírrel, hogy útban az unoka? Mindegy. Nem tetszett neki, hogy ilyeneket találok ki. Emlékszem, akkor volt egy olyan világos pillanatom, mint előtte évekig nem. Mint amilyen most is van.

Éreztem, hogy a véleménye nemcsak nekem ellenszenves, hanem teljesen szembe megy a józan ésszel is. Tudtam, hogy igazam volt, és kiálltam magamért. Kétségbeesetten tombolt, és olyan neveken nevezett, hogy az még tőle is sok volt. Reszketett az indulattól. Aztán elkezdte számon kérni rajtam az életünket, hogy mennyit köszönhetek neki, és mennyire szeret. Hogy megmentett magamtól, pedig mire mennék nélküle.

Ott hagytam a lakosztályunkban a rácsapott ajtó mögött. Biciklitúrára mentünk volna ketten, hát elmentem egyedül, és csak tekertem, amíg a dühöm tartott. Tudtam, hogy most elhagyom, vagy soha. Ahogy telt az idő, és lassan józanodni kezdtem, ráébredtem, hogy nem leszek rá képes. Hogy nincs saját pénzem. Hogy egy idegen országban vagyok szál egyedül, és nincs hova elköltöznöm otthonról, repülőjegyről pedig álmodni sem tudok.

Egy magas erdei híd került az utamba. Megálltam, ledobtam a kerékpárt az út szélén, és felmentem azzal, hogy itt a vége. Ugorni az utolsó lehetőség volt. Ha nem szabadulok ki most, gondoltam, sosem fogok. A gyerekem életével fog gúzsba kötni ez a korlátolt, szadista világ.

Nem ment.

Túlzottan szerettem élni. Szerettem volna még olvasni, táncolni, a természetben gyönyörködni, újat tanulni, problémákat megoldani, gondtalanul szerelmeskedni, ítélkezés nélkül elfogadást kapni.

Pedig akkor kellett volna ugranom. Azzal, hogy nem tettem, meghaltam ugyanúgy, csak a felfordulás lett kevesebb. Látszólag élek, mert a látszat az fontos, és teszem amit kell, mert a jó feleség kötelességtudó, de semmit nem kapok meg az élettől, amire vágyom."

Fájt átélni a leírtakat. Még jobban fájt visszaemlékezni arra, ahogy visszasomfordáltam a férjemhez. Azt már leírni sem tudtam. Még gyalázott egy kicsit, majd leereszkedően megbocsátott. Eleinte még forrt bennem az indulat, éreztem, hogy bohócot csinált magából, amiért azt hitte, beláttam az igazát. Pedig csak nem volt más választásom. Aztán ahogy beszélt, lassan újra kezdtem egyetérteni. Hogy kevésbé fájjon. Hogy szent legyen a béke. A meghunyászkodást és megalázkodást könnyebb volt elviselni úgy, hogy felszabadítóan azonosultam azzal az egész beteg értékrenddel.

"De ez nem igazság. Még nem tudom, mit fogok tenni, de változtatnom kell. Hős akarok lenni újra. Élni."