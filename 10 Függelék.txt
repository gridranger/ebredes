# Függelék

Leültem a konyhaasztalhoz. Szabályosan a hideg futkározott a hátamon. Kerestem a megoldást, mit kezdjek a helyzettel. Az elmúlt hónapokban alig ismertem magamra. Feje tetejére állt az egész életem. Összeomlott a házasságom, alig tudtam dolgozni, és mennem sem lett volna hová hirtelen, ha Bálint barátomnak nem lett volna épp egy üres lakása.

Mint aki alatt beszakadt a tó jege, és végre kikecmereg a vízből, hogy a elinduljon a part felé. És akkor felbukkant Erika. A múltam. A nagy szerelmem. A hősöm. Ott állt az asztal túloldalán, és a szemében valami borzasztót láttam. Azelőtt könnyen olvastam a tekintetében, de most képtelen voltam rá, csak a fájdalmat értettem, olyan mélyet, hogy visszazuhantam a jeges vízbe, keservesen próbáltam a fejem a víz felett tartani, és még mindig kevésbé kínlódtam mint ő.

Mi történhetett vele? Együttéreztem, és egyúttal fojtogatott a szégyen. Férfiként bűnrészesnek érzem magam minden szörnyűségért, amit valaha a nők kárára követtek el más férfiak, még akkor is, ha magam sosem tettem ilyet. Ott állt előttem az, aki legközelebb állt hozzám egész életemben, és elválasztott tőle az önvád.

Próbáltam szavakba önteni, és ő nem hibáztatott semmiért, de ez nem adott feloldozást. Jóvá szerettem volna tenni, kárpótolni őt mindenért, amit elszenvedett. Karomba venni, megvigasztalni, fogni a kezét egy életen át.

Egyszerre azon kaptam magam, hogy elvesztem a tekintetében. Megkönnyebbültem. Ellazultam. Aztán már süllyedtem újra a jégtáblák alá, ahogy zavartan félrenéztünk mindketten.

A régi idők szépek voltak, de elmúltak. Nincs szüksége egy újabb férfira. Önmagára van szüksége. Ahogy nekem is. De attól még szeretem, és mindig fogom is.

---

Ritkán sütök rántottát reggelire, de ennyire boldog is ritkán vagyok. Barátság vagy szerelem, ezek csak szavak, amíg időről időre együtt láthatom őt, az élet gyönyörű.

Feltörtem a tojásokat, és lopva felé pillantottam. Gyönyörködtem benne, ahogy eszik. Nem ragyogott úgy, mint régen, de így sem volt hozzá fogható lény a világon. Elkapta a tekintetem, és valami semleges témáról kezdtünk beszélni, hogy ne legyen fura a helyzet. Élveztem a hangját. Sajnáltam, amikor a tojások felverése félbeszakította a társalgást.

Viszont perceken belül már gusztusosan sercegett a serpenyőben az étel. Emlékeztem rá, hogy szerette, és úgy csináltam. Mire elkészült, pont elfogyott a reggelije.

-- Na, megfelezzük? -- kérdeztem.

Egy pillanatig nem válaszolt, helyette könnyek gyűltek a szemébe.

-- Jaj, ne nézz már ilyen ijedten -- kezdett nevetni aztán a szemét törölgetve. -- Csak az jutott eszembe, hogy a férjem sosem csinált volna ilyet.

Nem tudtam elképzelni milyen mozdulaton vagy szón akadhatott fenn.

-- Reggelit? -- kaptam végül észbe.

Választ nem kaptam, tenyerébe rejtette az arcát, és sírt. Többről lehetett itt szó, mint pusztán a reggeliről. Legszívesebben odaléptem volna hozzá, hogy átöleljem, és megvigasztaljam. Mint éjszaka. De visszacsengett a fülembe, amit előző nap mondott ugyanennél az asztalnál. Úgy éreztem, ezúttal csak a fájdalmát fokoznám. Hát csak kitálaltam a rántottát a tányérjára, és hagytam, hogy a harag átvegye a tehetetlenség helyét. Vissza akartam menni az időben, és megölni azt a görényt, mielőtt kegyetlenül szétbarmolja a világ legdrágább lelkét. Bármit megtennék, csak eltörölhetném a fájdalmát.

Gyűlöltem magam, hogy nem maradtam mellette annak idején.

---

Miután feltettem az utolsó dobozt is a teherautóra, Bálint lezárta a rakteret, és hatalmasat sóhajtott.

-- Tudod -- mondtam --, klassz, hogy hoztad a kocsit, de ha már overált is húztál, legalább egy dobozt megfoghattál volna.

Barátom megcsóválta a fejét.

-- Pedagógia, Bandikám, pedagógia -- magyarázta. -- Hogy érezd, mennyi a csomagod.

-- Hát, az megvan -- feleltem.

A karom és a hátam eléggé sajgott.

-- Nesze!

Overáljából egy szivart húzott elő. Viszolyogva néztem rá.

-- Nem, kösz. Tudod, hogy nem dohányzom.

-- Mert sznob vagy -- mondta. -- És még annak is rossz. A helyzet megkívánja!

-- Nem hiszem. Az életben nem láttam még szivarozó költöztetőt.

Kicsomagolta, és intett, hogy szálljunk be. Mire bekötöttem magam az anyósülésbe, már meg is gyújtotta.

-- Na, elbúcsúztál a háztól? -- kérdezte, és beindította a motort.

A háztól, amit rengeteg pénzzel és munkával újítottam fel, hogy most az exemé legyen, meg a pasasé, akivel megcsalt. Mindegy, egyedül mit is kezdenék a kerttel.

-- Csak menjünk -- mondtam.

Elindultunk.

-- És mihez kezdesz most? Megint jönnek majd sorra a fellángolásaid, mint régen? Egy rakás nő, aki mind kihasznál, miközben egyre csak gyűlölöd magad?

-- Mi a fenéről beszélsz? -- kérdeztem elképedve. -- Volt hónap, hogy több partnered volt, mint nekem egész életemben.

-- Először is -- nagyokat gesztikulált a szivarral -- mindig helyén kezeltem a dolgokat. Mindenki érezze jól magát, és senki se sérüljön. Másodszor, nem én költözöm épp.

Mindenki alatt, gondolom, főleg magát értette.

-- Oké, tervet akarsz? -- kérdeztem ingerülten. -- Kiszállok. Jó lesz nekem egyedül. Olvasok, írok, utazok.

-- Ez a te írásmániád épp olyan menekülés, mintha drogoznál -- csóválta a fejét. -- Hetekig élsz a kis fantáziavilágodban, alig érzékeled a rendes valóságot, és szinte reszketsz, hogy folytathasd.

-- Veszélytelen -- vontam vállat. -- Magánügy.

-- Attól még az életed pazarlod el vele.

Szájába vette a szivart, és benyúlt az overál zsebébe. Egy kis négybe hajtott lapot húzott elő, és a kezembe nyomta.

Széthajtottam. Egy nő neve és telefonszáma volt rajta.

-- Fizesd be magad hozzá! -- hadonászott a szivarral a lap felé. -- Jót fog tenni.

-- Biztosan rendkívüli hölgy -- feleltem busszúsan --, de nem fizetek szexért.

Felröhögött.

-- Ő egy pszichológus, Bandikám -- mondta aztán. -- Persze, olyan számokat is adhatok. De neked most erre van szükséged. Meg kell értened, nem jön még Erika.

A név egyszerre nyugtatott meg és kavart fel bennem valamit, amit szerettem volna magam mögött hagyni már rég, de nem ment.

-- Hogy jön ő ide? -- kérdeztem faarcal.

-- Engem nem versz át -- nevetett. -- Magadat talán, de engem nem. Mindig is az emberismeretemből éltem. Ismerem jól ezt az arcod. A reptéren láttam utoljára, amikor elutazott.  Neked ő a tökéletesség, sosem tudtad elengedni igazán. Pedig ideje lenne. A második legjobb nő is csúcs lehet.

-- Bizonyára -- ha vitattam volna, amiket mond,  csak még jobban beleélte volna magát a magyarázatba.

-- Sőt, akire te emlékszel, már nem is létezik -- tette hozzá. -- Olyannak ismerted, aki megszakítaná a kapcsolatot a szüleivel?

-- Erről te honnan tudsz?

-- Múlt héten, történetesen, együtt ebédeltem az anyjával -- felelte. -- Lehet, hogy ő említette.

-- Ezzel túlmentél egy határon! -- mondtam mérgesen. -- Még szinte fel sem fogtam, hogy az asszony megint megcsalt, te meg már mentél is megkérni nekem az exem kezét?

-- Mekkora tulok vagy -- felelte őszinte csodálattal --, dehogy is! Az anyja valóperes ügyvéd, nem is akármilyen. És vállalja az ügyed. Szabad megköszönni.

-- Értékelem a segítő szándékod, de pont az exem anyja volt az első, aki eszedbe jutott? Ez nekem bűzlik.

-- A fura az, mennyire jó bőr az ex-anyósjelölted, pedig simán lehetne már nagymama. Az meg, hogy mennyire kedvel téged, na az meg már természetellenes.